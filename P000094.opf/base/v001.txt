ཕྱག་ཆེན་སྔོན་འགྲོའི་ཞལ་ཁྲིད་ལས་དང་པོ་པ་རྣམས་འཇུག་བདེ་བའི་ལམ་བཟང་ངེས་དོན་དགོངས་རྒྱན།
མཛད་པ་པོ། འབོ་དཀར་རྡོ་རྗེ་འཆང་ཀརྨ་ངེས་དོན་ཆོས་ཀྱི་བློ་གྲོས།

དཔེ་སྐྲུན་གསལ་བཤད།
༄༅། །དེང་གི་དུས་སུ་གོ་ལའི་ཁྱོན་གྱི་འགྲོ་བ་མིའི་སྤྱི་ཚོགས་སུ་ཕྱིའི་མཐུན་རྐྱེན་དང་དེང་དུས་ཤེས་ཡོན་སོགས་གང་སྤྱིར་སྔ་རབས་པ་དག་གི་དྲན་པའི་ཡུལ་དུའང་འཆར་མ་མྱོང་བའི་ཡར་རྒྱས་འགྲོ་བ་དང་ཆབས་ཅིག་སྤྱི་ཚོགས་དང་སྒེར་པ་གང་ས་ནས་མདོ་སྔགས་རིག་གནས་དང་བཅས་པ་འཕགས་བོད་སྐྱེས་ཆེན་དམ་པ་རྣམས་ཀྱི་གསུང་རྣམས་དཔེ་དེབ་རྒྱས་བསྡུས་མང་ཉུང་སྣ་ཚོགས་ཤིག་སྤངས་ནས་ཤ་མོང་བརྡོལ་བ་ཇི་བཞིན་སྤར་སྐྲུན་བྱས་དང་བྱེད་བཞིན་པ་རྣམས་ནི་ངལ་གྲོན་དོན་མེད་ཀྱི་སྐྱར་སྤར་དགོས་པ་ཆེར་མ་མཐོང་ལ། འོན་ཀྱང་སྒྲུབ་པའི་རྒྱལ་མཚན་འཛིན་ཞིང་གྲུབ་པའི་གོ་འཕང་མངོན་དུ་མཛད་ཟིན་པའི་བླ་མ་དམ་པ་གོང་མ་དུ་མའི་ཐུགས་རྒྱུད་དུ་འཁྲུངས་པའི་ཉམས་མྱོང་རྣམས་རྗེས་འཇུག་བུ་སློབ་དག་ལ་ཐུགས་བརྩེ་བ་ཆེན་པོས་གདམས་པར་མཛད་པའི་གོ་བདེ་དོན་གསལ་གྱི་གདམས་ཟབ་དཔག་ཏུ་མེད་པ་ཞིག་སྒྲ་འཛིན་འཁོར་ཐག་སོགས་སུ་བཞུགས་པ་དང་། སྔར་སྤར་དུ་བསྐྲུན་ཟིན་ན་ཡང་ཆ་ལག་མ་ཚང་ཞིང་མ་དག་པ་དང་། དཔེ་རྒྱུན་དཀོན་པའི་རིགས་ཇི་སྙེད་ཅིག་སྒྲ་ཕབ་དང་། དཔེ་རྒྱུན་འཚོལ་ཞིབ་ཀྱིས་ཁ་སྐོང་ཞུ་དག་དང་བཅས་གཙོ་ཆེ་དོན་གཉེར་ཅན་སྒྲུབ་པ་སྙིང་པོར་བྱེད་པའི་གང་ཟག་ལས་དང་སྐལ་པ་ལྡན་ཞིང་ཉམས་སུ་ལེན་པ་པོ་རྣམས་ཀྱི་ཆེད་དུ་དམིགས་ཏེ། ༸སྐྱབས་རྗེ་མཁན་ཆེན་རྡོ་རྗེ་འཆང་ཆེན་པོ་མཆོག་གི་བཀའ་སློབ་དགོངས་དོན་གཞིར་བཟུང་འཕགས་ཡུལ་རྡོར་གླིང་མི་རིགས་འབོ་དཀར་ངེས་དོན་ཆོས་འཁོར་གླིང་གི་རྩོམ་སྒྲིག་སྡེ་ཚན་ནས་ངེས་དོན་གྱི་དགོངས་རྒྱན་ཞེས་པའི་དེབ་ཕྲེང་གི་ངོ་བོར་སྤར་སྐྲུན་བྱ་འཆར་ལས་ད་ལམ་དེབ་ཕྲེང་དང་པོར། ཉམས་དང་རྟོགས་པའི་དབང་ཕྱུག་༸སྐྱབས་རྗེ་འབོ་དཀར་རྡོ་རྗེ་འཆང་ཀརྨ་ངེས་དོན་ཆོས་ཀྱི་བློ་གྲོས་དཔལ་བཟང་པོ་མཆོག་གི་གསུང་(ཕྱག་ཆེན་ངེས་དོན་རྒྱ་མཚོའི་བསྡུས་དོན་ངེས་དོན་སྒོ་འབྱེད་ལས་སྔོན་འགྲོའི་ཞལ་ཁྲིད་ལས་དང་པོ་པ་རྣམས་འཇུག་པ་བདེ་བའི་ལམ་བཟང་ངེས་དོན་དགོངས་རྒྱན་)དང་། (ངེས་དོན་ཕྱག་རྒྱ་ཆེན་པོའི་སྨོན་ལམ་གྱི་འགྲེལ་པ་མཚུངས་མེད་བླ་མ་དམ་པའི་ཞལ་ལུང་བདུད་རྩིའི་ཟེགས་མ་)བཅས་སྙིང་པོ་དོན་གྱི་རྣལ་འབྱོར་ཉམས་སུ་ལེན་པ་པོ་རྣམས་ལ་ཉེ་བར་མཁོ་ཞིང་སྙིང་དུ་སྨར་བའི་གདམས་ཟབ་འདི་དག་ཐོག་མར་རྗེ་ཉིད་ཀྱི་གསུང་རྣམས་སྒྲ་འཛིན་འཁོར་ཐག་ལས་ཡིག་ཐོག་ཏུ་ཕབ་བསྒྱུར་གནང་མཁན་རང་གདན་གྱི་སྒྲུབ་དཔོན་བླ་མ་ཚུལ་ཁྲིམས་རྒྱ་མཚོ་མཆོག་དང་འབྲས་ལྗོངས་ཕོ་ལྡོང་དགོན་གྱི་བླ་མ་འོད་གསལ་ལགས། བར་དུ་སྐབས་བབ་སོ་སོའི་གོ་དོན་རྟོགས་སླ་ཞིང་ཉམས་སུ་ལེན་བདེ་བའི་ཆེད་དེང་དུས་ཀྱི་དཔེ་དེབ་སྤྱི་མཚུངས་ལྟར་ས་བཅད་གསར་བསྣན་དང་འབྲེལ་ཞུ་དག་དང་། མཐར་དེབ་གཟུགས་བྱུས་འགོད་སོགས་གང་སྤྱིར་ལམ་སྟོན་ཕྱག་རོགས་གནང་མཁན་རིག་པའི་རྡོ་རྗེ་གཙུག་ལག་སློབ་གཉེར་ཁང་གི་དཔེ་སྐྲུན་སྡེ་ཚན་གྱི་འགན་འཛིན་མཁན་པོ་ཤེས་རབ་རྒྱལ་མཚན་ལགས་ཀྱི་གཙོས་འབྲེལ་ཡོད་རྣམ་པས་སྔ་ཕྱི་བར་གསུམ་མཐུན་གྱུར་གནང་བར་སྙིང་ནས་ཐུགས་རྗེ་ཆེ་ཞུ་བ་དང་། འདི་ལྟ་བུ་དཔལ་ལྡན་བླ་མ་དམ་པའི་ཞལ་གསུང་གཅེས་ཤིང་ཕངས་པའི་གདམས་ཟབ་རྨད་དུ་བྱུང་བ་དག་ལ་ཞབས་ཞུ་དད་གུས་དང་བ་ཆེན་པོས་འབད་པ་ཆེར་བསྐྱེད་བྱས་པའི་དགེ་བའི་རྩ་བ་རྣམས་དཔལ་ལྡན་བླ་མ་སྐུ་ཚེ་ཞབས་པད་བརྟན་ཅིང་བསྟན་འགྲོའི་མགོན་དཔུང་དམ་པར་གསང་གསུམ་མཛད་ཕྲིན་རྒྱས་པའི་ཆེད་དུ་བསྔོ་བ་དང་། རྩོམ་སྒྲིག་གི་བྱ་བར་གོམས་འདྲིས་ཞན་པས་སྐྱོན་གྱི་ཆ་དང་ནོར་འཁྲུལ་ཅི་མཆིས་བླ་མ་རྩ་གསུམ་རྒྱལ་བ་སྲས་དང་བཅས་པའི་སྤྱན་སྔར་སྙིང་ནས་མཐོལ་ཞིང་བཤགས་པ་དང་ཆབས་ཅིག དད་ཞེན་ལྷག་བསམ་ཅན་གྱི་མཆེད་གྲོགས་རྒྱ་ཆེའི་ཀློག་པ་པོ་ཁྱེད་རྣམ་པས་ལེགས་བཅོས་དགོངས་འཆར་ལྷུག་སྩོལ་ཡོང་བའི་རེ་བསྐུལ་ཞུ་རྒྱུ་ཡིན།
འབོ་དཀར་ངེས་དོན་ཆོས་འཁོར་གླིང་རྩོམ་སྒྲིག་སྡེ་ཚན་གྱི་འགན་འཛིན་འབོ་དཀར་ཕྲིན་ལས་ནས་ཕྱི་ལོ་ ༢༠༡༦ ཟླ་ ༡༢ ཚེས་ ༡༦ ཉིན།
ཕྱག་ཆེན་སྔོན་འགྲོའི་ཞལ་ཁྲིད་ལས་དང་པོ་པ་རྣམས་འཇུག་པ་བདེ་བའི་ལམ་བཟང་ངེས་དོན་དགོངས་རྒྱན།
༄༅། །ཕྱོགས་བཅུ་དུས་གསུམ་གྱི་སངས་རྒྱས་ཐམས་ཅད་གཅིག་ཏུ་བསྡུས་པའི་ངོ་བོ་རིགས་དང་དཀྱིལ་འཁོར་རྒྱ་མཚོའི་ཁྱབ་བདག་བཀའ་དྲིན་མཚུངས་པ་མེད་པ་དཔལ་ལྡན་བླ་མ་དམ་པའི་ཞབས་ལ་སྒོ་གསུམ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་མཆིའོ་བྱིན་གྱིས་བརླབ་ཏུ་གསོལ། བླ་མ་དང་དཀོན་མཆོག་རིན་པོ་ཆེ་རྣམ་པ་གསུམ་གྱིས་བདག་དང་སེམས་ཅན་ཐམས་ཅད་བློ་ཆོས་སུ་འགྲོ་བར་བྱིན་གྱིས་བརླབ་ཏུ་གསོལ། ཆོས་ལམ་དུ་འགྲོ་བར་བྱིན་གྱིས་བརླབ་ཏུ་གསོལ། ལམ་འཁྲུལ་པ་སེལ་བར་བྱིན་གྱིས་བརླབ་ཏུ་གསོལ། འཁྲུལ་པ་ཡེ་ཤེས་སུ་འཆར་བར་བྱིན་གྱིས་བརླབ་ཏུ་གསོལ། རྟོགས་པས་བདག་རྒྱུད་གྲོལ་བར་བྱིན་གྱིས་བརླབ་ཏུ་གསོལ། ཐུགས་རྗེས་གཞན་རྒྱུད་སྨིན་པར་བྱིན་གྱིས་བརླབ་ཏུ་གསོལ། རྟེན་འབྲེལ་ཐབས་ལ་མཁས་པར་བྱིན་གྱིས་བརླབ་ཏུ་གསོལ། འབྲེལ་ཚད་དོན་དང་ལྡན་པར་བྱིན་གྱིས་བརླབ་ཏུ་གསོལ།
འོ་ད་རེས་ང་རང་ཚོ་ནང་པ་སངས་རྒྱས་པའི་སྟོན་པ་བཅོམ་ལྡན་འདས་མངོན་པར་སངས་རྒྱས་པའི་གནས་ཁྱད་པར་དུ་འཕགས་པ་རྡོ་རྗེ་གདན་དུ་འཛོམས་ཤིང་། ང་རང་ཚོ་ད་རེས་ཁམས་གསུམ་སེམས་ཅན་ཐམས་ཅད་ཀྱི་ནང་ནས་ལུས་རྟེན་བཟང་ཤོས་མི་ཡི་ལུས། མི་ལུས་དེ་ཡང་དམ་པའི་ཆོས་ཉམས་སུ་ལེན་པ་ལ་འགལ་རྐྱེན་བྲལ་བ། མཐུན་རྐྱེན་ཕུན་སུམ་ཚོགས་པའི་དལ་འབྱོར་གྱི་མི་ལུས་རིན་པོ་ཆེ་ཐོབ་པར་དཀའ་བ་ད་རེས་ཐོབ། དེའི་སྟེང་དུ་སྟོན་པ་བཅོམ་ལྡན་འདས་ཀྱི་དམ་པའི་ཆོས་དང་མཇལ། མ་ཚད་ཆོས་སྟོན་མཁན་གྱི་བླ་མ་དགེ་བའི་བཤེས་གཉེན་གྱིས་རྗེས་སུ་བཟུང་། ལྷག་པར་དུ་ཡང་གནས་ཁྱད་པར་དུ་འཕགས་པ་འདི་ལ་དམ་པའི་ཆོས་འཆད་མཁན་གྱི་ངོས་ནས་ཡིན་ནའང་ཕར་ཁྱེད་རང་ཚོ་ལ་དམ་པའི་ཆོས་ཀྱི་སྐོར་འགྲེལ་བཤད་ཞུས། ཁྱེད་རང་ཚོ་ཉན་མཁན་ཡིན་ནའང་དམ་པའི་ཆོས་ཀྱི་སྐོར་ཉན་ནས་དེའི་དོན་བསམ་པ་དང་། སྒོམ་པ་ཉམས་སུ་ལེན་པ་ལ་སོགས་པ་འདི་ལྟ་བུའི་གོ་སྐབས་བཟང་པོ་ཐོབ་པ་ནི་རྒྱུ་མེད་རྐྱེན་མེད་ལས་བྱུང་བ་མ་ཡིན་པར། སྐྱེ་བ་སྔོན་མ་ལ་ལས་བཟང་པོ་བསོད་ནམས་ཀྱི་ཚོགས་བསགས་པ་དང་སྨོན་ལམ་རྣམ་དག་བཏབ་པའི་མཐུ་ལས་བྱུང་བ་རེད། དེ་འདྲ་ཡིན་ཙང་ང་རང་ཚོ་ཚང་མས་གོ་སྐབས་བཟང་པོ་འདི་ཆུད་ཟོས་སུ་ནམ་ཡང་གཏོང་མི་ཉན། སྤྱིར་མི་སུ་ཡིན་ན་ཡང་འཇིག་རྟེན་འཁོར་བའི་གནས་འདི་ལ་དཀའ་ལས་ཁག་པོ་དང་། སེམས་ཁྲལ་ལ་སོགས་པ་མང་པོ་ཡོད་རེད། ཡིན་ན་ཡང་དེ་ཚོ་ཚང་མ་ཉིན་ཤས་རིང་ཕར་བཞག་སྟེ་འདི་ལྟ་བུའི་གོ་སྐབས་བཟང་པོ་ཐོབ་པར་དཔེ་མི་སྲིད་པའི་དགའ་བ་དང་སྤྲོ་བ་བསྐྱེད་དགོས་ཀྱི་འདུག
དུས་རྒྱུན་འཇིག་རྟེན་འཁོར་བའི་སེམས་ཅན་སྤྱི་དང་བྱེ་བྲག་ང་རང་ཚོ་འཛམ་བུ་གླིང་གི་མི་ཚོ་ཡིན་ནའང་ག་འདྲ་ཡོད་རེད་ཟེར་ན། ང་ཚོ་འཁོར་བ་ཐོག་མ་མེད་པ་ནས་སེམས་ཀྱི་གནས་ལུགས་ངོ་མ་ཤེས་པ་འཁྲུལ་པ་དང་། དེའི་བག་ཆགས་མང་པོ་ཡོད་པ་ལ་བརྟེན་ནས་ཚེ་འདི་ཡི་ཆེད་དུ་འཇིག་རྟེན་གྱི་བྱ་བ་གལ་ཆེན་པོ་དང་། ལས་ཀ་བྱ་རྒྱུ་གལ་ཆེན་པོ་མང་པོ་ཡོད་པ་དེ་ཡང་གཅིག་ཚར་ན་གཅིག་དེ་འདྲའི་གལ་ཆེན་པོ་ལ་རྩ་བ་ནས་མཐའ་མེད་པ་ལྟ་བུ། སེམས་ཀྱི་སྟེང་ལ་ཡིན་ན་ཡང་དངོས་གནས་དྲང་གནས་ཀྱི་རྣམ་རྟོག་དེ་ཡང་ད་ལྟ་ཕན་ཆད་ཀྱི་འདས་པའི་སྐོར་ལ་བསམ་བློ་མང་པོ་བཏང་བ་ལ་བརྟེན་ནས་སེམས་ཀྱི་སྟེང་ལ་དཀའ་ངལ་མང་པོ་འཕྲད་ཡོང་ཡག་དང་། ཡང་ན་མ་འོངས་པའི་སྐོར་ལ་འདི་འདྲ་བོ་བྱས་ན་ཡག་པོ་ཡོང་གི་རེད་བསམ་པའི་རེ་བ་གཅིག་དང་། འདི་འདྲ་བོ་བྱས་ན་ཡག་པོ་ཡོང་གི་མ་རེད་བསམ་པའི་དོགས་པ་གཅིག མདོར་ན་མ་འོངས་པའི་སྐོར་ལ་རེ་དོགས་ཀྱི་རྟོག་པ་དེ་འདྲ་ལ་བརྟེན་ནས་སེམས་ཀྱི་སྟེང་ལ་དཀའ་ངལ་མང་པོ་འཕྲད་ཀྱི་ཡོད། ད་ལྟའི་གནས་སྐབས་ལ་ཡང་ཕྱི་ཡུལ་གྱི་སྣང་བ་འདི་ཚོ་ལ་བརྟེན་ནས་སེམས་ཀྱི་ཁ་ལ་རྟོག་དཔྱོད་འདྲ་བོ་རྣམ་རྟོག་འདྲ་མིན་མང་པོ་ཡོང་བ་ནི་ང་རང་ཚོ་འཇིག་རྟེན་པའི་མི་ཚང་མའི་སྤྱིར་བཏང་གི་རང་བཞིན་འདྲ་བོ་དེ་འདྲ་ཡོད་རེད། དུས་གསུམ་གྱི་རྣམ་རྟོག་དང་དེའི་ནང་ལ་མ་འགྲིག་པ་དང་དཀའ་ལས་ཁག་པོ་དང་དེ་འདྲའི་རྟོག་པ་མང་པོ་ཡོད་རེད། དེ་ཚོ་དངོས་གནས་དྲང་གནས་ང་རང་ཚོ་བསམ་བློ་ཡག་པོ་ཞིག་བཏང་པ་ཡིན་ན་རྣམ་རྟོག་དེ་ཚོ་དངོས་གནས་བདེན་པ་ཡོད་མ་རེད། ང་ཚོ་ད་ལྟའི་བསམ་བློ་དེ་གང་རེད་ཟེར་ན། གཏན་གཏན་བརྟག་དཔྱད་མ་བྱས་ནས་སེམས་ཁོ་རང་ག་འདྲ་དྲན་པ་དེའི་རྗེས་སུ་འགྲོ་བ་ལ་བརྟེན་ནས་ང་ཚོ་དེ་ལྟ་བུའི་དཀའ་ངལ་མང་པོ་འཕྲད་ཀྱི་ཡོད་རེད་མ་གཏོགས་དངོས་གནས་བསམ་བློ་ཡག་པོ་ཞིག་བཏང་ན་དེ་ཙམ་གྱི་དཀའ་ངལ་དང་དེ་འདྲའི་རྟོག་པ་ཡོད་མ་རེད། དེ་འདྲ་ཡིན་དུས་དཔེ་འདྲ་བོ་ཡིན་ན། ད་ལྟ་ང་རང་ཚོ་འགྲོ་བ་མི་ལ་དཔེ་མི་སྲིད་པའི་དཀའ་ལས་ཁག་པོ་ལུས་ལ་ན་ཚ་སེམས་ལ་སྡུག་བསྔལ་ལ་སོགས་དཀའ་ངལ་མང་པོ་འཕྲད་ཀྱི་ཡོད་པ་དེ་དང་། དུད་འགྲོ་ལ་སོགས་པ་འགྲོ་བ་གཞན་དག་ཁ་ཤས་ཀྱི་དཀའ་ངལ་དེ་གཉིས་ཚུར་མཉམ་དུ་བསྡུར་བ་ཡིན་ན། ང་ཚོའི་དཀའ་ངལ་དང་སྡུག་བསྔལ་དེ་ཚོ་ཞེ་དྲག་ཆུང་ཆུང་རེད། དེ་འདྲ་ཡིན་དུས་དངོས་གནས་སེམས་ཁྲལ་བྱེད་དགོས་ཡག་མེད་པ་ལྟ་བུ་ཆགས་ཡོད། དེ་ཡང་དཀའ་སྡུག་དེ་ཚོ་གཞན་དག་ལ་བསམ་བློ་མ་བཏང་བར་སོ་སོ་གཅིག་པོ་དཔེ་མེད་དཀའ་ལས་ཁག་པོ་རེད་བསམ་པའི་འདུ་ཤེས་དེ་གཙོ་བོར་སྟོན་ནས་བསྡད་པ་ཡིན་ན་དེ་འདྲ་ཡོང་གི་རེད།
ད་ལྟ་ང་རང་ཚོ་འཁོར་བའི་སྣང་བ་ལ་སྡུག་བསྔལ་དང་དཀའ་ལས་ལ་སོགས་པའི་སྣང་བ་འདི་ཐམས་ཅད་རྩ་བ་གང་ལས་བྱུང་བ་རེད་ཟེར་ན། རྩ་བ་དེ་ང་རང་ཚོ་སྣང་བ་འདི་ལ་བདེན་པ་ཡིན་བསམ་པའི་བདེན་འཛིན་གྱིས་ཡིད་ཆེས་ཆེན་པོ་བྱེད་པ་དང་གཅིག སོ་སོའི་སེམས་ཀྱི་སྟེང་ལ་རྣམ་རྟོག་ག་རེ་ཤར་ན་ཡང་རྣམ་རྟོག་དེ་དང་སྣང་བ་འདི་གཉིས་ལ་བདེན་འཛིན་གྱི་བློ་ཤུགས་ཆེན་པོ་ཡོད་པ་ལ་བརྟེན་ནས་ང་རང་ཚོ་ལ་དཀའ་ངལ་དང་རྙོག་ཁྲ་དེ་ཚོ་འདི་ལ་བརྟེན་ནས་བྱུང་བ་རེད། ད་ལྟ་ང་རང་ཚོ་དཀའ་ངལ་དང་སྡུག་བསྔལ་ལ་སོགས་ཕྱིའི་སྣང་བ་འདི་ཐམས་ཅད་གཙོ་བོ་ནང་སེམས་ཀྱི་རྣམ་རྟོག་ལ་བརྟེན་ནས་ཡོང་གི་ཡོད་པ་ཡིན་ན། ནང་སེམས་ཀྱི་རྣམ་རྟོག་ཁོ་རང་བདེན་པ་ག་འདྲ་ཡོད་རེད་ཟེར་ན། རྣམ་རྟོག་ཁོ་རང་ངོ་བོ་བདེན་པ་མེད་པ་རེད། ག་རེ་རེད་ཟེར་ན། དཔེར་ན་ང་རང་ཚོ་དཔལ་ལྡན་ཤངས་པ་བཀའ་བརྒྱུད་ཀྱི་ཤིང་རྟའི་སྲོལ་འབྱེད་མཁས་གྲུབ་ཁྱུང་པོ་རྣལ་འབྱོར་གྱི་མགུར་ལས།
འཁོར་བའི་རྒྱ་མཚོར་སྐྱུར་བྱེད་པའི། །
ཆགས་སྡང་རྟོག་པ་སྣ་ཚོགས་འདི། །
རང་བཞིན་མེད་པར་རྟོགས་ཙ་ན། །
ཐམས་ཅད་གསེར་གླིང་ཡིན་ནོ་བུ། །
ཞེས་གསུངས་པ་བཞིན་འཁོར་བའི་རྒྱ་མཚོ་ལ་སྐྱུར་བར་བྱེད་པའི་སེམས་ཀྱི་སྟེང་ལ་ཆགས་སྡང་གི་རྟོག་པ་མང་པོ་ཞིག་ཡོང་གི་ཡོད་པ་རེད། དེ་རྟོག་པ་ཁོ་རང་རང་བཞིན་མེད་པ་ང་ཚོས་ཤེས་ན་སྣང་བ་འདི་ཐམས་ཅད་གསེར་གྱི་གླིང་ལྟ་བུ་རེད་གསུངས་ཡོད། དེ་ཡིན་དུས་ང་རང་ཚོ་ཕྱི་ཡི་སྣང་བ་འདི་གཙོ་བོ་ནང་སེམས་ཀྱི་རྣམ་རྟོག་ལ་བརྟེན་ནས་ཡོང་གི་ཡོད་པ་དང་། རྣམ་རྟོག་ཁོ་རང་རང་བཞིན་མེད་པ་ཞིག་རྟོགས་ན། དེ་ནས་ག་བ་ཡིན་ཡང་མ་བདེ་བ་མེད་པ་བདེ་བ་ཅན། བདེ་བ་ཅན་གཞན་དག་ལ་འགྲོ་མི་དགོས་པར་ང་རང་ཚོ་ད་ལྟ་ལས་སླ་བོས་བདེ་བ་ཅན་ལ་སླེབས་ཐུབ་པ་ལྟ་བུ་དེ་འདྲ་ཞིག་ཡོང་གི་ཡོད་པ་རེད། ང་རང་ཚོ་ལས་དང་པོ་པ་རྣམས་ཀྱིས་དེ་ལྟ་བུའི་གནས་ལུགས་ལམ་སེང་རྟོགས་ཐུབ་ཀྱི་ཡོད་མ་རེད་དེ། ཡིན་ན་ཡང་བསམ་བློ་ག་རེ་གཏོང་དགོས་རེད་ཟེར་ན། ཕྱིའི་སྣང་བ་དང་ནང་གི་རྣམ་རྟོག་འདི་ཐམས་ཅད་བདེན་པ་རང་ཡིན་བསམ་པའི་ཡིད་ཆེས་ཆེན་པོ་བྱེད་རྒྱུ་ཡོད་མ་རེད།
སྤྱིར་བཏང་གི་ད་རེས་ང་རང་ཚོ་བདུན་ཕྲག་གཉིས་ཀྱི་རིང་ལ་ཆོས་ཉན་པ་དང་བསམ་པ་སྒོམ་པ་བྱེད་དགོས་ཀྱི་ཡོད་རེད། དེ་བྱེད་པ་ལ་སོ་སོའི་སེམས་ཀྱི་སྟེང་ལ་རྟོག་པ་དང་དཀའ་ངལ་དེ་འདྲ་མང་པོ་གཅིག་ཡོད་བསྡད་ན། ཆོས་དེ་ཡག་པོ་ཞིག་གོ་མི་ཐུབ་པ་དང་། སྒོམ་རྒྱག་མི་ཐུབ་པ་དེ་འདྲའི་དཀའ་ངལ་ཡོང་གི་ཡོད་རེད། དེ་འདྲ་ཡིན་ཙང་ང་རང་ཚོ་སྤྱིར་བཏང་སོ་སོ་དུས་རྒྱུན་གྱི་འཇིག་རྟེན་འདི་ཡི་ལས་དོན་སྐོར་གྱི་གནས་ཚུལ་རེད། དེ་ཙམ་དུ་མ་ཟད་པའི་ལྷག་པར་ཁྱེད་རང་ཚོ་ད་རེས་ཐག་རིང་པོ་ནས་ཉིན་མཚན་མང་པོ་ལ་དཀའ་ལས་བརྒྱབ་ནས་ཕེབས་པ་རེད། ཚང་མ་ལུས་ཀྱི་སྒོ་ནས་ཡིན་ནའང་ཐང་ཆད། སེམས་ཀྱི་སྒོ་ནས་ཡིན་ནའང་ཐང་ཆད་པ་དེ་འདྲ་ཡོད་ཀྱི་རེད། དེ་འདྲ་ཡོད་བཞིན་པའི་སྒང་ལ་ཆོས་ཀྱི་ཚིག་ཟབ་པོ་གོ་ཡག་ཁག་པོ་རེད། དེས་ན་ང་ཚོ་ཐོག་མར་ལུས་དང་ངག་རླུང་དང་སེམས་དེ་ཚོ་ངལ་གསོ་ཡག་པོ་ཞིག་བྱས། དེ་ནས་ངས་ཆོས་བཤད། ཁྱེད་རང་ཚོས་ཉན་པ་ཡིན་ན་ཏོག་ཙམ་གསལ་པོ་གོ་ཐུབ་ཡག་ལ་ཕན་པ་ཡོད་རེད། དེ་འདྲ་ཡིན་དུས་ང་རང་ཚོ་ཏོག་ཙམ་རིང་སྒོམ་བརྒྱབ་ནས་ངལ་གསོ་བྱེད་རྒྱུ་ཡིན།
ད་རེས་འདི་ན་ལོ་སྔ་མར་ཕེབས་པ་རྙིང་པ་མང་པོ་ཡོད་རེད། ཁྱེད་རང་ཚོས་ལོ་གཅིག་གི་རིང་ལ་སོ་སོས་ཉམས་ལེན་གང་ཐུབ་ཐུབ་བྱས། ལོ་སྔོན་མར་ཁས་བླངས་པའི་ཉམས་ལེན་བྱེད་དགོས་ཡག་དེ་ཚོ་ཆ་ཚང་ཚར་བ་ཡང་ཡོད་ཀྱི་རེད་དངོས་གནས་ཞེ་དྲག་ཡག་པོ་རེད། ཡིན་ན་ཡང་དེ་ཚར་བ་གཅིག་པུས་འགྲིག་གི་མ་རེད་ད་དུང་སྒྲུབ་དགོས་ཀྱི་རེད། ཡང་ལོ་སྔ་མ་ལ་ཁས་ལེན་བྱས་པ་ཕྱེད་ཀ་ཙམ་མ་གཏོགས་མ་ཚར་བ་ཡང་ཡོད་སྲིད་ཀྱི་རེད། ཡང་ལོ་སྔ་མ་ལ་ཁས་ལེན་བྱས་པ་རྩ་བ་ནས་བྱེད་མ་ཐུབ་པ་དེ་འདྲ་ཡང་ཡོད་སྲིད་ཀྱི་རེད། མ་ཚར་བ་དང་བྱེད་མ་ཐུབ་པ་དེ་ཚོ་ང་རང་ནོར་འཁྲུལ་ཆེན་པོ་བྱས་སོང་བསམ་ནས་དེ་འདྲ་སེམས་ཕམ་དགོས་ཀྱི་མ་རེད་ཞེ་དྲག་ཡག་པོ་རེད། ག་རེ་རེད་ཟེར་ན། ལོ་གཅིག་གི་རིང་ལ་བྱེད་མ་ཐུབ་པ་རེད་མ་གཏོགས་དེ་སྔོན་སོ་སོས་བྱེད་ཡག་ལ་མོས་པ་ཡོད་པ་བྱས། ད་རེས་ཡིན་ན་ཡང་བྱེད་ཡག་གི་འདོད་པ་ཡོད་ནས་ཡོང་བ་རེད་དེ་ཞེ་དྲག་གི་ཡག་པོ་རེད། ང་རང་ཚོ་འཁོར་བ་ཐོག་མ་མེད་པ་ནས་ད་ལྟའི་བར་ནོར་འཁྲུལ་རྩ་བ་ནས་བྱས་མེད་པ་ཡིན་ན་ད་རེས་ནོར་འཁྲུལ་གཅིག་བྱས་ན་ཞེ་དྲག་སྡུག་ཆགས་རེད། དེ་མ་རེད་ང་རང་ཚོ་འཁོར་བ་ཐོག་མ་མེད་པ་ནས་ད་ལྟའི་བར་ནོར་འཁྲུལ་བྱས་པ་རེད། ད་རེས་ང་ཚོས་སྐབས་སྐབས་ལ་དེ་འདྲའི་ཁས་ལེན་བྱེད་མ་ཐུབ་པ་ཡིན་ན་དེ་ལ་ང་ཚོས་གནོངས་ཟེར་དགོས་རེད། དེ་འདྲ་བྱས་ནས་སེམས་ཕམ་དགོས་ཀྱི་མ་རེད་སེམས་ལ་སྤྲོ་བ་དང་དགའ་བ་བསྐྱེད་དགོས། ད་རེས་འདི་ལྟར་བྱུང་བ་རེད་ཡིན་ནའང་མ་འོངས་པ་ལ་སོ་སོས་གཟབ་གཟབ་བྱ་རྒྱུ་ཡིན་བསམ་པ་དེ་འདྲ་དགོས་ཀྱི་རེད། ཁྱེད་རང་ཚོ་ལོ་སྔོན་མར་ཁས་བླངས་པ་བཞིན་ཉམས་ལེན་ཟིན་མཁན་ཚོ་ཡིན་ན་དེ་ཚོའི་སྐོར་ལ་བསམ་བློ་བཏང་དགོས་ཀྱི་མ་རེད། ཡིན་ན་ཡང་མ་འོངས་པ་ལ་ཉམས་ལེན་དང་སློབ་སྦྱོང་དེ་ཚོ་མུ་མཐུད་ནས་བྱེད་ཀྱི་ཡིན་བསམ་པ་བྱས་ཏེ་སེམས་ལ་སྤྲོ་བ་དགོས་རྒྱུ་ཧ་ཅང་གལ་ཆེན་པོ་རེད། ཁྱེད་རང་ཚོ་ད་རེས་འདི་ལ་ཐེངས་དང་པོ་ཕེབས་མཁན་ཚོ་ཡིན་ན་ད་རེས་ང་ཚོ་འདི་ན་ཡོང་དུས་ངས་བྱེད་སྟངས་འདྲ་བོ་དང་། འགྲོ་སྟངས་འདུག་སྟངས་ག་རེ་ཡིན་ན་ཡང་འགྲིག་གི་ཡོད་དམ་མེད། གཞན་དག་ཚོས་ག་རེ་དྲན་གྱི་ཡོད་ན་བསམ་པའི་འཇིགས་སྐྲག་དགོས་ཀྱི་མ་རེད། མ་ཟད་དེའི་སྟེང་ལ་ད་རེས་ང་འདི་འདྲ་བྱས་ན་དེ་ཚོ་གོ་ཐུབ་ཀྱི་མ་རེད་ངས་ཤེས་ཐུབ་ཀྱི་མ་རེད། གང་འདྲ་ཞིག་བཤད་ཀྱི་ཡོད་ན་སློབ་ཁྲིད་གང་འདྲ་གཅིག་ཡོང་གི་ཡོད་ན་བསམ་པ་དེ་འདྲའི་བསམ་བློ་གཏོང་དགོས་ཀྱི་མ་རེད། གང་རེད་ཟེར་ན། ང་རང་ཚོ་ད་རེས་ཆོས་བཤད་ཡག་ལ་རྒྱ་ཆེན་པོ་གང་ཡང་བཤད་ཀྱི་ཡོད་མ་རེད། གཙོ་བོ་སོ་སོས་སེམས་ཀྱི་ཁ་ལ་ཉམས་ལེན་བྱེད་ཡག་གི་སྙིང་པོའམ་རྩ་བ་འདྲ་བོ་དེ་ཏོག་ཙམ་བཤད་ཀྱི་ཡོད་རེད། དེའི་དོན་ང་རང་ཚོས་སྒོམ་དགོས་ཀྱི་ཡོད། དེ་ཡང་ང་ཚོས་ཏོག་ཙམ་ཧ་མ་གོ་བ་བྱུང་ན་དྲི་བ་དྲིས་ལན་བྱེད་ཀྱི་ཡོད་རེད། དེ་འདྲ་མ་གཏོགས་གཞན་དག་དཀའ་ལས་ཁག་པོ་འཇིགས་སྐྲག་སྐྱེ་དགོས་ཡག་གང་ཡང་ཡོད་མ་རེད། དེ་འདྲ་ཡིན་ཙང་ཁྱེད་རང་ཚོ་སེམས་བདེ་བོ་བྱས་ནས་ངས་འདི་འདྲ་བོ་དྲི་བ་ཞུས་ན་ནོར་འཁྲུལ་ཆེན་པོ་ཡིན་ན་བསམ་པའི་འཇིགས་སྐྲག་མེད་པའི་སྒང་ནས། སོ་སོའི་སེམས་ཀྱི་ཁ་ལ་དཀའ་ངལ་ག་རེ་ཡོད་པ་དྲི་བ་དེ་གསལ་པོ་ཡར་ལབ་ཡག་དང་། སོ་སོས་ཆོས་དེ་ཡག་པོ་ཉན་རྒྱུ་དེ་ཤིན་ཏུ་ནས་ཀྱང་གལ་ཆེན་པོ་ཡིན། ད་རེས་ང་རང་ཚོ་མཚམས་བསྡད་ཚར་ནས་ཁྱེད་རང་ཚོའི་བསམ་པ་ལ་ང་ཚོས་ཁས་ལེན་ཞེ་དྲག་གི་དཀའ་ལས་ཁག་པོ་དེ་འདྲ་བྱེད་དགོས་ཡོད་ན། ང་ཚོས་བྱེད་མ་ཐུབ་པ་དེ་འདྲ་ཡོང་གི་རེད་བསམ་པའི་སེམས་ཁྲལ་བྱེད་དགོས་ཀྱི་མ་རེད། ང་རང་ཚོ་སྤྱིར་བཏང་ཚང་མའི་ཁས་ལེན་ལོ་རེ་ལ་ཉམས་ལེན་རིམ་པ་རེ་ཡོང་གི་ཡོད་རེད། དེ་ལ་ད་རེས་གོང་དུ་ཞུས་པ་ནང་བཞིན་སོ་སོས་དངོས་གནས་དྲང་གནས་ག་ཚོད་ཐུབ་ཐུབ་ཀྱི་ལེ་ལོ་མེད་པར་བརྩོན་འགྲུས་ཆེན་པོས་སྒོ་ནས་སྒྲུབ་དགོས་ཀྱི་རེད། དེ་བསྒྲུབ་ན་བསྒྲུབས་པ་དེས་སོ་སོ་རང་ལ་ཕན་གྱི་རེད། ཡང་སོ་སོའི་ངོས་ནས་དངོས་ཡོད་གནས་ཚུལ་གྱི་སྒང་ནས་སྒྲུབ་མ་ཐུབ་པ་གཏན་གཏན་ཡོང་སྲིད་པ་རེད། ཡིན་ན་ཡང་དེ་ཁོ་རང་དམིགས་བསལ་རེད། དེ་ལ་ངོ་ཚ་དགོས་ཡག་དང་འཇིགས་སྐྲག་སྐྱེ་དགོས་ཡག་ཡོད་མ་རེད། དེ་འདྲ་ཡིན་ཙང་ཁྱེད་རང་ཚོ་རྗེས་མ་དེ་འདྲའི་བསམ་བློ་གཏོང་དགོས་ཀྱི་མ་རེད།
གང་ལྟར་ང་རང་ཚོ་ད་རེས་བདུན་ཕྲག་གཉིས་ཀྱི་མཚམས་འདི་ཡི་སྐབས་ལ། ད་ལྟ་ཞུས་པ་ནང་བཞིན་ང་ཚོ་ཚང་མའི་གལ་ཆེ་ཤོས་དེ་དང་པོ་སོ་སོའི་སེམས་དེ་ཕར་རྣམ་རྟོག་དེ་འདྲ་མ་ཡིན་པ་སེམས་དེ་རང་བཞིན་གྱིས་ཞི་བ་དང་ལྷོད་པ་ཡག་པོ་ཞིག་ཡོད་པ་བྱས་ནས། དེའི་སྒང་ནས་ཆོས་ཞུ་བ་དང་སྒོམ་རྒྱག་པ་སོགས་བྱས་ནས་གང་ལྟར་ང་རང་ཚོ་ཚང་མ་སེམས་དེ་གུ་ཡངས་པོ་སྐྱིད་པོ་བྱེད་དགོས་ཀྱི་རེད། ཁ་སེང་ང་ཚོས་ཞུས་པ་ནང་བཞིན་ང་རང་ཚོ་ཆོས་ཉམས་སུ་ལེན་མཁན་ཚང་མ་གཅིག་པ་རེད། འདི་ལ་བསམ་བློ་མང་པོ་གཏོང་དགོས་ཡག་ཡོད་མ་རེད། ལྷག་པར་དུ་གསང་སྔགས་ཀྱི་སྤུན་མཆེད་དང་སྲིང་མོ་ལྟ་བུ་རེད། ང་རང་ཚོ་ནང་ལ་རྟོག་པ་འདྲ་མི་འདྲ་དགོས་ཡག་ཡོད་མ་རེད་ཚང་མ་རྡོ་རྗེའི་སྤུན་རེད། དེ་འདྲ་ཡིན་དུས་ཁྱེད་རང་ཚོ་སེམས་ཞི་བ་དང་སྤྲོ་བ་ཆེན་པོས་ང་ཚོ་ཆོས་བཤད་མཁན་ཚོ་ལ་ཡིན་ན་ཡང་དྲི་བ་ཞུ་དགོས་ཡག་དང་ག་རེ་ཡིན་ན་ཡང་ཁྱེད་རང་ཚོ་འཇིགས་སྐྲག་དགོས་ཀྱི་མ་རེད། ང་ཚོས་གང་ཤེས་པ་དེ་ཁྱེད་རང་ཚོ་ལ་ཕར་འགྲེལ་བཤད་རྒྱག་གི་རེད། དེ་འདྲ་བྱས་ནས་གང་ལྟར་ང་རང་ཚོ་ད་རེས་བདུན་ཕྲག་གཉིས་ཀྱི་རིང་ལ་ཆོས་ཉན་པ་དང་བསམ་པ་སྒོམ་པ་དེ་དག་ཡང་དག་པའམ་སྤུས་དག་པོ་ཞིག་ཡོང་བ་ང་རང་ཚོ་ཞེ་དྲག་གལ་ཆེན་པོ་འདུག་དེ་འདྲ་བོ་ང་ཚོས་གནང་དགོས་ཀྱི་རེད།
ད་ང་རང་ཚོ་དམ་པའི་ཆོས་སྒྲུབ་པ་ལ་འགལ་རྐྱེན་བྲལ་ཞིང་མཐུན་རྐྱེན་ཕུན་སུམ་ཚོགས་པའི་དལ་འབྱོར་གྱི་མི་ལུས་རིན་པོ་ཆེ་ཐོབ། སངས་རྒྱས་བཅོམ་ལྡན་འདས་ཀྱི་མདོ་སྔགས་ཀྱི་བསྟན་པ་རིན་པོ་ཆེ་དང་མཇལ། ལམ་ཡང་དག་པར་སྟོན་མཁན་བླ་མ་དགེ་བའི་བཤེས་གཉེན་གྱིས་རྗེས་སུ་བཟུང་ནས་ང་རང་ཚོ་མི་ཚེ་འདི་ལ་དམ་པའི་ཆོས་ཐོས་པ་དང་བསམ་པ་དང་སྒོམ་པའི་སྒོ་ནས་སངས་རྒྱས་ཀྱི་གོ་འཕང་སྒྲུབ་ཐུབ་པའི་གོ་སྐབས་བཟང་པོ་འདི་ལྟ་བུ་ཐོབ་པ་དེ་ལ། རང་ཉིད་ཙམ་མ་ཡིན་པ་ནམ་མཁའི་མཐའ་དང་མཉམ་པའི་འཁོར་བའི་སེམས་ཅན་ཐམས་ཅད་སྲིད་པའི་སྡུག་བསྔལ་ལས་བསྒྲལ་ནས་སངས་རྒྱས་ཀྱི་ས་ལ་འགོད་པའི་ཆེད་དུ་ད་རེས་ཆོས་ཉན་གྱི་ཡིན་བསམ་པའི་ཐོག་མར་ཐེག་པ་ཆེན་པོའི་ཀུན་སློང་སེམས་སྐྱེད་གསལ་གདབ་དགོས་ཀྱི་རེད། ཆོས་ཐོས་བསམ་སྒོམ་གསུམ་ཉམས་སུ་ལེན་པ་དེ་ཡང་ཐོག་མར་བླ་མ་དགེ་བའི་བཤེས་གཉེན་གྱི་ཞལ་ནས་ཆོས་ཐོས་དགོས་ཀྱི་རེད། བར་དུ་རང་གིས་ཉམས་སུ་ལེན་དགོས་ཀྱི་རེད། ཐ་མ་ཡིན་ན་ཡང་ཉམས་སུ་ལེན་པ་དེ་མཐར་ཕྱིན་པ་ཞིག་འགྲོ་དགོས་ཀྱི་རེད། གང་ཡིན་ཞེ་ན། བླ་མ་དགེ་བའི་བཤེས་གཉེན་ལ་སྨན་པ་མཁས་པ་ལྟ་བུའི་འདུ་ཤེས་དང་། ཆོས་ལ་སྨན་གྱི་འདུ་ཤེས། སྨན་བཟས་ནས་ནད་ལས་གྲོལ་བའི་འདུ་ཤེས། ང་རང་ཚོ་འཁོར་བ་ཐོག་མ་མེད་པ་ནས་སེམས་ཀྱི་གནས་ལུགས་མ་རྟོགས་པར་ལས་དང་ཉོན་མོངས་པའི་འཁྲུལ་པའི་ནད་དྲག་པོས་མནར་བའི་ནད་པ་ལྟ་བུའི་འདུ་ཤེས། བླ་མའི་ཞལ་ལས་ཆོས་ཐོས་ནས་ཉམས་སུ་ལེན་པ་དེ་ནད་པས་སྨན་ཟ་བ་ལྟ་བུའི་འདུ་ཤེས་བཞི་དང་ལྡན་པའི་སྒོ་ནས་ཆོས་ཐོས་བསམ་སྒོམ་གསུམ་ཉམས་ལེན་ཚུལ་བཞིན་བྱེད་དགོས་ཀྱི་རེད།
ང་རང་ཚོ་ད་ལྟ་ལུས་ལ་ན་ཚ་ཆེན་པོ་ཞིག་ཡོད་ན། དེ་སེལ་བའི་དོན་དུ་སྨན་པས་ནད་ལ་བརྟག་དཔྱད་བྱས་ནད་ཀྱི་ཁམས་དང་མཐུན་པའི་སྨན། སྨན་དེ་ཡང་ཞིམ་པོ་དང་ཞིམ་པོ་མེད་པ་ག་རེ་ཡིན་ན་ཡང་སྨན་གྱི་ནུས་པ་ཤུགས་ཆུང་ཆུང་དང་ཆེན་པོ་གང་ཞིག་གཏང་དགོས་ཀྱི་ཡོད་ནའང་སྨན་པའི་བཀའ་བཞིན་དུ་ནད་པ་དེས་བསྟེན་དགོས་པ་རེད། དཔེ་དེ་བཞིན་དུ་འཁོར་བ་ཐོག་མ་མེད་པ་ནས་གཏི་མུག་མ་རིག་པའི་དབང་གིས་འཁྲུལ་པ་དང་ལས་དང་ཉོན་མོངས་པའི་ནད་ཀྱིས་ཟིན་པའི་ནད་པ་ཡིན་ཙང་། ནད་དེ་ལས་གྲོལ་བ་ལ་སངས་རྒྱས་དང་བླ་མ་དགེ་བའི་བཤེས་གཉེན་གྱི་བཀའ་དང་གདམས་ངག་བཞིན་དུ། ལས་དང་པོ་པ་ནས་བཟུང་རིམ་གྱིས་ཁམས་དང་མོས་པ་དང་འཚམས་པའི་སྒོ་ནས་ཆོས་ཉན་ཡག ཐེག་པ་ཆུང་ངུ་དང་ཐེག་པ་ཆེན་པོ་གསང་སྔགས་རྡོ་རྗེ་ཐེག་པ་ལ་སོགས་པའི་ཆོས། དེ་ཡང་དང་པོ་སླ་བ་དང་དེ་ནས་ཏོག་ཙམ་དཀའ་ལས་ཁག་པོ་ཡོད་པ་འདྲ་བོ་རྣམ་གྲངས་མང་པོ་ཞིག་གི་སྒོ་ནས་བསྟན་གྱི་ཡོད་རེད། དེ་ལྟ་བུའི་ཆོས་ཉམས་སུ་ལེན་པ་དེ་ལ་གཙོ་བོ་བླ་མ་དགེ་བའི་བཤེས་གཉེན་དང་སངས་རྒྱས་ཀྱི་བཀའ་དང་དགོངས་པའི་རྗེས་སུ་འགྲོ་ནས་ཉམས་ལེན་བྱེད་དགོས་ཀྱི་རེད། ཉམས་ལེན་གཙོ་བོ་སེམས་ཀྱི་གནས་ལུགས་རྟོགས་པར་བྱེད་པ་ལ་སྒོམ་རྒྱག་དགོས། སྒོམ་རྒྱག་པར་བྱེད་པ་ལ་ཡང་ཐོག་མར་དམ་པའི་ཆོས་ཀྱི་གནས་ཚུལ་ཐོས་དགོས་ཀྱི་རེད།
དེ་ཡིན་ཙང་ང་ཚོས་དམ་པའི་ཆོས་ཐོས་པ་བྱེད་རྒྱུ་དེ་ཞེ་དྲག་གི་གལ་ཆེན་པོ་རེད། དམ་པའི་ཆོས་ཐོས་པ་ལ་བརྟེན་ནས་བླང་དོར་གྱི་གནད་མ་ནོར་པ་ཡག་པོ་ཞིག་ཤེས་ཐུབ་ཀྱི་རེད། ཆོས་ཐོས་པ་ལ་བརྟེན་ནས་ང་ཚོས་ཤེས་རབ་གོང་ནས་གོང་དུ་འཕེལ་བའམ་ཤེས་རབ་རྒྱས་ཀྱི་རེད། ཤེས་རབ་རྒྱས་ན་ང་ཚོའི་སེམས་ཀྱི་སྟེང་ལ་ཡོད་པའི་འཁོར་བར་འཁྱམས་པའི་རྩ་བ་འཁྲུལ་པ་དང་གཏི་མུག་མ་རིག་པ་དེ་དག་ཐམས་ཅད་ཤེས་རབ་ཀྱིས་འཇོམས་ཐུབ་ཀྱི་རེད། གཏི་མུག་མ་རིག་པ་དང་འཁྲུལ་པ་ཐམས་ཅད་འཇོམས་ན་སེམས་ཀྱི་གནས་ལུགས་ཇི་བཞིན་རྟོགས་ནས་སངས་རྒྱས་ཀྱི་གོ་འཕང་ཐོབ་ཐུབ་ཀྱི་ཡོད་རེད། དེ་ཡིན་ཙང་ང་ཚོས་སངས་རྒྱས་ཀྱི་གོ་འཕང་འཐོབ་པར་བྱེད་པ་ལ་ཐོག་མར་ཆོས་ཐོས་པ་བྱེད་རྒྱུ་དེ་ཞེ་དྲག་གལ་ཆེན་པོ་ཆགས་ཡོད། ཆོས་ཐོས་པ་དེའང་ང་ཚོ་ལས་དང་པོ་པ་ཐོག་མར་ཆོས་ཐོས་པ་དགོས་གལ་ཆེན་པོ་ཡིན་ཡང་དང་པོ་ཐོས་ནས་རྗེས་མ་མ་ཐོས་ན་ཡང་འགྲིག་གི་རེད་བསམ་ན་དེ་ཡང་མ་རེད། དམ་པའི་ཆོས་ཐོས་པ་ནི་ཐོག་མར་ཆོས་ལ་འཇུག་པའི་སྐབས་ལ་ཐོས་པ་དེ་བླང་དོར་གྱི་གནས་མ་ནོར་བ་ཤེས་པར་བྱ་བ་ལ་གལ་ཆེན་པོ་རེད། དེའི་རྗེས་སུ་ཡིན་ཡང་ལམ་ལ་ཞུགས་ནས་ས་དང་ལམ་གྱི་རིམ་པ་བྱང་ཆུབ་སེམས་དཔའི་ས་བཅུ་དང་ལམ་ལྔ་མཐར་མ་ཕྱིན་གྱི་བར་དུ་ཆོས་ཐོས་དགོས་ཀྱི་ཡོད་རེད། གང་རེད་ཟེར་ན། རིམ་པས་རིམ་པས་ས་འོག་མ་ནས་གོང་མར་བགྲོད་པ་ལའང་ཐོས་པ་དགོས་ཀྱི་ཡོད། ཡར་རྒྱས་འགྲོ་དགོས་དུས་སྤངས་བྱ་ཐམས་ཅད་ཕར་སྤོང་དགོས་ཡག་དང་། རྟོགས་བྱ་ཐམས་ཅད་ཚུར་རྟོགས་ཡག་གི་རྒྱུ་རྐྱེན་གཙོ་བོ་ཐོས་པ་ཡིན། མདོར་ན་ང་རང་ཚོ་ལས་དང་པོ་པ་ཆོས་ལ་ཞུགས་ནས་བཟུང་སྟེ་བྱང་ཆུབ་སེམས་དཔའི་ས་བཅུ་རྒྱུན་གྱི་མཐའ་མ་མ་ཐོབ་ཀྱི་བར་དུ་ཆོས་ཐོས་དགོས་ཀྱི་ཡོད་རེད། དེ་ཡིན་ཙང་ད་ལྟ་ས་ལ་གནས་པའི་བྱང་ཆུབ་སེམས་དཔའ་རྣམས་ཀྱང་སངས་རྒྱས་ཀྱི་མདུན་ནས་དམ་པའི་ཆོས་ཞུ་བ་དང་ཉན་པ་དེ་འདྲ་གནང་གི་ཡོད་གསུངས་ཡོད་རེད། དེ་ལྟ་བུའི་ཐོས་པ་དགོས་ཡག་དེ་གང་རེད་དམ་ཟེར་ན། ང་རང་ཚོ་ད་ལྟ་འཁོར་བ་ཐོག་མ་མེད་པ་ནས་གཏི་མུག་མ་རིག་པས་སེམས་ཀྱི་གནས་ལུགས་དེ་ཞེ་དྲག་གིས་བསྒྲིབས་ནས་བསྡད་ཡོད། དེ་ཡོད་པ་ཡིན་ཙང་བླང་དོར་གྱི་གནས་མ་ནོར་བ་དེ་ང་ཚོས་མཐོང་ཐུབ་ཀྱི་ཡོད་པ་མ་རེད། དམ་པའི་ཆོས་ཐོས་པ་ལ་བརྟེན་ནས་རིམ་གྱིས་གནས་ཚུལ་དེ་ཚོ་མ་ནོར་པ་ཤེས་ཐུབ་ཀྱི་ཡོད་རེད། དེས་ན་སངས་རྒྱས་ཀྱི་སྐྱེས་རབས་ལས་ཀྱང་ཆོས་ཐོས་པའི་ཡོན་ཏན་དཔག་ཏུ་མེད་པ་གསུངས་ཡོད་རེད། དེ་ཡང་། ཐོས་པ་མ་རིག་མུན་སེལ་སྒྲོན་མེ་ཡིན། །ཞེས་ཆོས་ཐོས་པ་དེ་ནི་མ་རིག་པའི་མུན་པ་སེལ་བའི་སྒྲོན་མེ་ལྟ་བུ་དང་། ཀུན་ཏུ་རྨོངས་པའི་དགྲ་འཇོམས་མཚོན་ཆ་བཞིན། །ཞེས་པ་རྨོངས་པ་གཏི་མུག་མ་རིག་པ་དེ་དགྲ་བོ་ལྟ་བུ་ཡིན་ན་ཐོས་པ་ནི་དེ་འཇོམས་པའི་མཚོན་ཆ་ལྟ་བུ་ཡིན། རྐུན་པོ་ལ་སོགས་མི་འཁྱེར་ནོར་གྱི་མཆོག །ཅེས་པ་ཐོས་པའི་ནོར་ཆོས་ཀྱི་དོན་ཤེས་བསྡད་པ་དེ་ནི་མི་གཞན་གྱིས་རྐུན་མ་རྐུ་འགྲོ་ཡག་དང་འཁྱེར་འགྲོ་ཡག་མེད་ཅིང་། རང་ལ་ཐོས་པའི་ཡོན་ཏན་ཡོད་ན་དུས་གཏན་དུ་རང་ལ་ཡོད་པའི་ནོར་རྣམས་ཀྱི་ནང་ནས་མཆོག་ཏུ་གྱུར་པ་ལྟ་བུ་རེད། ཐབས་ཚུལ་མན་ངག་སྟོན་པའི་གྲོགས་ཀྱི་མཆོག །ཅེས་པ་ཆོས་ཀྱི་ཐོས་པ་མང་པོ་ཡོད་ན་སོ་སོ་ལ་དཀའ་ངལ་ག་རེ་འཕྲད་པ་ཡིན་ན་ཡང་དེའི་སྐབས་ལ་ལམ་སེང་ཆོས་ཐོས་པ་བྱས་པའི་དོན་དེ་དྲན་ཡོང་དུས་དེས་དཀའ་ངལ་ཐམས་ཅད་སེལ་ཐུབ་པའི་གྲོགས་པོ་རྣམས་ཀྱི་ནང་ནས་མཆོག་ཏུ་གྱུར་པ་ཡིན། དེ་ལྟ་བུ་སངས་རྒྱས་ཀྱི་ཆོས་ཐོས་པའི་ཕན་ཡོན་དཔག་ཏུ་མེད་པ་གསུངས་ཡོད་རེད། དེས་ན་ང་རང་ཚོ་ཆོས་ཐོས་པ་བྱ་རྒྱུ་དེ་ཧ་ཅང་གི་གལ་ཆེན་པོ་རེད།
འོ་ན་ཐོས་རྒྱུའི་དམ་པའི་ཆོས་ཟེར་བ་དེ་གང་འདྲ་ཞིག་ལ་ངོས་འཛིན་བྱེད་དགོས་ཟེར་ན། དམ་པའི་ཆོས་ནི།
སྡུག་བསྔལ་དག་ནི་ཐམས་ཅད་དང་། །
སྒྲིབ་ཀུན་སེལ་བྱེད་དམ་པའི་ཆོས། །
ཞེས་གསུངས་པ་ལྟར། མདོར་ན་ང་རང་ཚོ་སེམས་ཅན་ཐམས་ཅད་ལ་སྡུག་བསྔལ་མང་པོ་ཡོད་པ་དེ་དང་སེམས་ཀྱི་གནས་ལུགས་ང་རང་ཚོས་མཐོང་ཐུབ་ཀྱི་ཡོད་པ་མ་རེད། དེ་ཚང་མ་བསྒྲིབས་བསྡད་ཡོད་རེད། ང་རང་ཚོ་ད་ལྟ་སྡུག་བསྔལ་འདི་དང་སེམས་ཀྱི་གནས་ལུགས་མ་མཐོང་པ་བསྒྲིབས་པ་སོགས་མདོར་ན་སྡུག་བསྔལ་དང་སྒྲིབ་པ་ཐམས་ཅད་སེལ་བར་བྱེད་པའི་ཐབས་ལ་སངས་རྒྱས་ཀྱིས་དམ་པའི་ཆོས་གསུངས་པ་རེད། ཆོས་དེ་ལ་ཡང་ལུང་གི་ཆོས་དང་རྟོགས་པའི་ཆོས་གཉིས་ཡོད། ལུང་གི་ཆོས་ནི་སངས་རྒྱས་ཀྱི་གསུངས་བཞག་པ་ལ་ལུང་གི་ཆོས། དཔེར་ན་ད་ལྟ་ང་རང་ཚོ་སངས་རྒྱས་ཀྱི་ཞལ་ནས་གསུངས་པའི་བཀའ་དང་། དེའི་དགོངས་པ་འགྲེལ་བའི་རྒྱ་བོད་ཀྱི་མཁས་པ་རྣམས་ཀྱི་གསུངས་པའི་བསྟན་བཅོས་དེ་ལ་ལུང་གི་ཆོས། ལུང་གི་ཆོས་དེ་ལ་བརྟེན་ནས་ང་རང་ཚོས་ཐོས་བསམ་སྒོམ་གསུམ་ཉམས་སུ་བླངས་པས་དེའི་དོན་རང་གི་སེམས་ཀྱི་སྟེང་ལ་མ་ནོར་བ་ཇི་ལྟ་བ་བཞིན་རྟོགས་པ་དེ་ལ་རྟོགས་པའི་ཆོས་ཏེ་དེ་འདྲའི་རྣམ་གྲངས་སམ་དབྱེ་བ་གཉིས་ཡོད་རེད།
དེ་ལྟ་བུ་དམ་པའི་ཆོས་ཐོས་པ་ལ་ཡང་དང་པོ་ཆོས་ཉན་པའི་ཚུལ་ཡག་པོ་ཤེས་དགོས་ཀྱི་རེད་མ་གཏོགས་ཉན་རྒྱུའི་ཆོས་དེ་ཉན་པའི་ཚུལ་མ་ཤེས་ན་ཆོས་ཀྱི་དོན་ཧ་གོ་མི་ཐུབ་པ་དང་། ཧ་གོ་བ་ཡིན་ན་ཡང་ནོར་བ་དང་འཁྲུལ་པ་ལ་སོགས་པའི་སྐྱོན་ཡོང་གི་ཡོད་རེད། དེ་ཡིན་ཙང་ཐོག་མར་ཆོས་ཉན་པའི་ཚུལ་ཡག་པོ་ཤེས་དགོས་པ་གལ་ཆེན་པོ་རེད། སློབ་མ་རྣམས་ཀྱི་ཆོས་ཉན་པའི་ཚུལ་གལ་ཆེ་བ་དེ་བཞིན་དུ་འཆད་པ་པོས་ཀྱང་དེ་ནང་བཞིན་བཤད་པའི་ཚུལ་མ་ནོར་བ་དགོས་རྒྱུ་གལ་ཆེན་པོ་རེད། གང་ལྟར་ང་རང་ཚོ་ཆོས་ཉན་མཁན་དང་བཤད་མཁན་ཐམས་ཅད་ཀྱི་གལ་ཆེ་ཤོས་དེ་ག་རེ་རེད་ཟེར་ན། ཐོག་མར་ཀུན་སློང་དང་ཀུན་སྤྱོད་རྣམ་པར་དག་པ་ཞིག་དགོས་པ་རེད།
ཀུན་སློང་ཟེར་བ་དེ་གང་རེད་ཅེ་ན། སོ་སོའི་སེམས་ཀྱིས་ཆོས་བཤད་མཁན་ཡིན་ན་ཡང་མར་བཤད་ཡག་གི་ཀུན་སློང་བསམ་པ་དེ་དང་། ཉན་མཁན་ཡིན་ན་ཡང་ཉན་དགོས་པའི་ཀུན་སློང་བསམ་བློ་གཏོང་བ་དེ་ལ་ཀུན་སློང་ཟེར། དེ་ཞེ་དྲག་གི་གལ་ཆེན་པོ་ཡིན། བདག་འཛིན་ལ་བརྟེན་ནས་རང་འདོད་ཀྱི་བློ་རང་གཅེས་པར་འཛིན་པའི་བློ་ཤུགས་ཆེན་པོ་ཡིན་དུས་ག་རེ་ཡིན་ནའང་རང་ཉིད་ཡག་པོ་ཡོང་བ་གཅིག་དང་། རང་ཉིད་སྡུག་བསྔལ་མེད་པ། རང་ཉིད་བདེ་བ་ཐོབ་པ་དེ་འདྲའི་བསམ་པ་དེ་ཞེ་དྲག་གི་ང་ཚོ་ལ་གོམས་འདྲིས་ཤུགས་ཆེན་པོ་ཡོད་རེད། དེ་ཡོད་པ་ཡིན་དུས་ད་ལྟ་ང་རང་ཚོ་ཆོས་བཤད་པ་དང་ཉན་པའི་སྐབས་ལ་ཡིན་ན་ཡང་དེ་འདྲའི་ཀུན་སློང་གི་དབང་དུ་ཤོར་ནས་སོ་སོས་ཆོས་འཆད་ཉན་བྱས་པ་དེ། ཡང་ན་ཚེ་འདི་ལ་གཏམ་སྙན་གྲགས་ཆེན་པོ་ཡོང་པའི་རེ་བ་དང་། ཡང་ན་ཚེ་འདིར་དཔལ་འབྱོར་ལོངས་སྤྱོད་ཆེན་པོ་ཡོང་ཡག་དང་། མི་ཚེ་འཚོ་བ་སྐྱེལ་ཡག་གི་ཐབས་ལམ་ལྟ་བུ། ཡང་ན་ཆོས་འཆད་ཉན་བྱས་པ་དེ་རང་དང་མཉམ་པ་གཞན་ལ་ཕྲག་དོག་གི་སྒོ་ནས་འགྲན་སེམས་བྱེད་ཡག་གི་བསམ་པ་འདྲ་བོ། འོ་དེ་འདྲའི་བསམ་པ་མ་རུངས་པ་ང་རང་ཚོ་ཉོན་མོངས་ཀྱི་བསམ་པ་དཔེར་ན་རང་འདོད་ཀྱི་རྟོག་པ་དེ་ལྟ་བུ་སྐྱེ་ཡག་གི་ཉན་ཁ་ཞེ་དྲག་ཆེན་པོ་ཡོད་རེད། རྟོག་པ་དེ་ཡི་དབང་དུ་སོང་ན་ང་ཚོས་ཆོས་བཤད་པ་དང་ཉན་པ་ག་ཚོད་བྱས་ན་ཡང་ཆོས་དེ་ལོག་པ་དང་ལམ་ཡང་དག་པ་མ་ཡིན་པས་སྤང་བྱ་རེད། ཀུན་སློང་དེ་ཡག་པོ་མ་རེད། དེ་ལ་ལོག་པའི་ཀུན་སློང་ཟེར་གྱི་ཡོད་རེད། དེ་ལྟ་བུ་ལོག་པའི་ཀུན་སློང་དེ་ང་རང་ཚོས་ངོ་ཤེས་ནས་ད་ལྟ་ངའི་སེམས་ལ་དྲན་གྱི་འདུག་འདི་དྲན་ན་ཆོས་ཉན་པ་ལ་མ་འོས་པའམ་མ་ཆོག་པ་ལྟ་བུ་རེད་དམ་ཟེར་ན་དེ་འདྲ་མ་རེད། ཀུན་སློང་ལོག་པ་དེ་ང་རང་ཚོ་ད་ལྟ་འཁོར་བའི་སེམས་ཅན་ཡིན་པ་སོང་ཙང་དེ་འདྲ་སྐྱེ་སྲིད་པ་རེད། ད་འོ་ན་གང་རེད་ཟེར་ན། ང་རང་དེ་ལྟ་བུའི་ལོག་པའི་ཀུན་སློང་དེ་ལོག་པའི་ཀུན་སློང་ཡིན་པར་ངོ་ཤེས་པ་བྱས་ནས་ཀུན་སློང་རྟོག་པ་སྐྱེ་བའི་སྐབས་ལ་དེ་སྤང་བྱ་ཡིན་བསམ་ནས་ཕར་སྤོང་བའི་ཐབས་བྱེད་དགོས་ཀྱི་རེད། དེ་ལྟ་བུ་ང་ཚོ་ལ་སྐྱེ་མི་སྲིད་པ་མ་རེད།
རང་ཉིད་འཁོར་བའི་སྡུག་བསྔལ་དེས་དཀའ་ལས་ཁག་ནས་དེ་ལས་གྲོལ་བ་གཅིག་དང་། དེ་ནས་རང་ཉིད་ཞི་བ་དང་བདེ་བའི་གོ་འཕང་གཅིག་ཐོབ་དགོས་ཀྱི་འདུག་བསམ་པ། མདོར་ན་རང་ཉིད་གཅིག་པུ་ཞི་བ་དོན་གཉེར་གྱི་བློ་དེ་འདྲ་ཞིག་གི་སྒོ་ནས་ཆོས་འཆད་ཉན་བྱས་ན་ཀུན་སློང་དེ་ནི་དམན་པའི་ཀུན་སློང་ངམ་ལོག་པའི་ཀུན་སློང་ཟེར་གྱི་རེད། སྤྱིར་བཏང་ཀུན་སློང་དེ་ཙམ་ཡོད་པ་ཡག་པོ་རེད་དེ་ཡིན་ན་ཡང་ང་རང་ཚོ་ཐེག་པ་ཆེན་པོ་པ་རྣམས་ཀྱིས་ད་དུང་དེ་ཡང་སྤང་བྱ་རེད། རང་ཉིད་གཅིག་པུ་ཞི་བ་དོན་གཉེར་གྱི་བློ་མ་གཏོགས་གཞན་དག་གི་དོན་མ་བསམ་པ་ཡིན་ཙང་དམན་པའི་ཀུན་སློང་དེ་ང་ཚོས་ངོ་ཤེས་པར་བྱས་ནས་དེ་ལྟ་བུའི་རྟོག་པ་སྐྱེས་ན་དེ་ཡང་སྤོང་དགོས་ཀྱི་རེད། རང་ཉིད་སྡུག་བསྔལ་གྱི་མནར་བའི་སྐབས་ལ་དཀའ་ལས་ཁག་པོ་ཡོད་པ་དེ་ལ་བརྟེན་ནས་གཞན་སེམས་ཅན་ལ་ཡང་དེ་འདྲ་བོ་ཡིན་པ་ཤེས་པ་དང་། རང་ཉིད་བདེ་བ་འདོད་པ་དེ་ལ་བརྟེན་ནས་གཞན་སེམས་ཅན་ཡིན་ན་ཡང་བདེ་བ་འདོད་པ་ཡིན་པ། ནང་པ་སངས་རྒྱས་པའི་ལུགས་ལ་འགྲོ་བ་མི་ཡི་གཙོས་པའི་དུད་འགྲོ་ལ་སོགས་པའི་སེམས་ཅན་ཐམས་ཅད་བདེ་བ་འདོད་པ་དང་སྡུག་བསྔལ་མི་འདོད་པ་ཚང་མ་གཅིག་པ་ཡིན་པ། དེ་ལྟ་བུ་ང་ཚོས་ཤེས་ནས་སྡུག་བསྔལ་མི་འདོད་པ་དང་བདེ་བ་འདོད་པའི་རང་དང་གཞན་སེམས་ཅན་ཐམས་ཅད་ཀྱི་དོན་གྱི་ཆེད་དུ་ད་རེས་ངས་གོ་སྐབས་བཟང་པོ་འདི་ལ་དམ་པའི་ཆོས་ཐོས་པ་དང་བསམ་པ་དང་སྒོམ་པ་བྱས་ནས། རང་གི་དོན་དང་གཞན་གྱི་དོན་ཐམས་ཅད་མཐར་ཕྱིན་པའི་སངས་རྒྱས་ཀྱི་གོ་འཕང་དེ་ངས་བསྒྲུབ་ཀྱི་ཡིན་བསམ་པའི་སེམས་བསྐྱེད་པ་དེ་ལ་ཐེག་པ་ཆེན་པོའི་སེམས་བསྐྱེད་ཟེར་གྱི་ཡོད་རེད། ང་རང་ཚོ་ཐེག་པ་ཆེན་པོའི་ལམ་ཉམས་སུ་ལེན་མཁན་ཡིན་ཙང་དེ་ལྟ་བུའི་སེམས་བསྐྱེད་རྒྱུ་དེ་གལ་ཆེན་པོ་ཡིན་པས་ལས་དང་པོ་པའི་སྐབས་ང་ཚོས་ལས་སླ་པོ་ཡོང་གི་མེད་ན་ཡང་དེའི་རྗེས་སུ་སློབ་སྦྱོང་བྱས་ནས་རིམ་གྱིས་སེམས་བསྐྱེད་རྒྱ་ཆེ་རུ་ཆེ་རུ་འགྲོ་བ་ངེས་པར་དུ་བྱ་དགོས། གང་ལྟར་ང་ཚོས་ཆོས་ཐོས་བསམ་སྒོམ་གསུམ་ག་རེ་བྱས་ན་ཡང་ཐེག་པ་ཆེན་པོའི་སེམས་བསྐྱེད་དགོས་ཀྱི་འདུག གོང་དུ་ཞུས་པ་དེའི་སྐོར་ལ་བསམ་བློ་གཏོང་བ་དང་ཐེག་པ་ཆེན་པོའི་སེམས་བསྐྱེད་བྱས་ནས་ཏོག་ཙམ་སྒོམ་རྒྱག་དགོས་ཀྱི་འདུག
ད་གལ་ཆེ་ཤོས་ཀུན་སློང་གི་ཚུལ་ད་གིན་ཞུས་པ་ནང་བཞིན་གཅིག་དང་། ཉན་པའི་ཚུལ་ཡིན་ན་ཡང་ཆོས་ཀྱི་ཚིག་དོན་ལ་སེམས་རྩེ་གཅིག་ཏུ་གཏད་ནས་ཉན་ན་ཚིག་དོན་མ་ལུས་པ་གོ་ཐུབ་ཀྱི་རེད། ང་ཚོ་བསམ་བློ་མ་བཏང་བ་དང་ཆོས་ཀྱི་ཚིག་དོན་ལ་སེམས་རྩེ་གཅིག་ཏུ་མ་ཉན་ན་ཆོས་གོ་ཐུབ་ཀྱི་མ་རེད། དེ་ཡིན་ཙང་དང་པོ་རྩེ་གཅིག་ཏུ་མ་ཉན་པ་དེ་སྣོད་ཁ་སྦུབས་པ་ལྟ་བུ་སྐྱོན་ཡིན་པས་དེ་མེད་པ་ཞིག་དགོས། གཉིས་པ་ཆོས་ཉན་པའི་སྐབས་སུ་གོ་ན་ཡང་དེའི་ཚིག་དོན་སེམས་ཀྱི་སྟེང་ལ་ཡང་ནས་ཡང་དུ་དྲན་གསོ་བྱས་ནས་མ་བརྗེད་པ་མ་བཅོལ་ན་སྣོད་ཞབས་རྡོལ་བའི་ནང་དུ་ཆུ་བླུགས་པ་བཞིན་ཡིན་པས་སྣོད་ཞབས་རྡོལ་གྱི་སྐྱོན་དེ་སྤང་བར་བྱ་བ་དང་། གསུམ་པ་ཆོས་ཉན་ནས་སེམས་ལ་ཟིན་ནའང་ད་གིན་གོང་དུ་ཞུས་པ་ནང་བཞིན་ལོག་པའི་ཀུན་སློང་དང་དམན་པའི་ཀུན་སློང་ལ་སོགས་པ་དེ་འདྲའི་ལྷད་ཞུགས་པ་ཡིན་ན་ཁ་ཟས་ཞིམ་པོ་ལ་དུག་ཡོད་པ་ནང་བཞིན་ཉོན་མོངས་དང་འདྲེས་པའི་ཀུན་སློང་ནི་དུག་དང་འདྲེས་པའི་ཟས་ལྟ་བུའི་སྐྱོན་ཡིན་པས་སྤང་བར་བྱ་བ་ཡིན། མདོར་ན་ཆོས་ཉན་པ་ལ་སྣོད་ཀྱི་གང་ཟག་དེས་སྐྱོན་གསུམ་དང་བྲལ་བ་ཞིག་གི་སྒང་ནས་ཆོས་ཉན་དགོས་པར་གསུངས་ཡོད་པས། ཆོས་ཀྱི་ཚིག་དོན་གོ་བ་དང་། མ་བརྗེད་པར་སེམས་ལ་གནས་པ་དང་། དེ་ཡང་ཀུན་སློང་རྣམ་པར་དག་པ་ཡོད་པ་གཅིག་བྱས་ནས་ཆོས་ཉན་རྒྱུ་དེ་ཞེ་དྲག་གལ་ཆེན་པོ་རེད། འོ་ག་རེ་རེད་ཟེར་ན་ང་རང་ཚོ་ད་ལྟ་འཁོར་བའི་སེམས་ཅན་ཐམས་ཅད་འཁོར་བ་ལས་ཐར་བའི་དོན་དུ་སངས་རྒྱས་ལ་སྐྱབས་སུ་མཆིའོ་ཞེས་སངས་རྒྱས་ལ་སྐྱབས་སུ་བཅོལ་གྱི་ཡོད་རེད། སངས་རྒྱས་ལ་སྐྱབས་ཞུས་པ་ནང་བཞིན་སངས་རྒྱས་ཀྱིས་ང་རང་ཚོ་ལ་ག་འདྲ་བྱས་ནས་བསྐྱབ་ཀྱི་རེད་དམ་ཟེར་ན། སངས་རྒྱས་ཀྱིས་སྤང་བླངས་ཀྱི་གནད་དམ་པའི་ཆོས་བསྟན་པ་དེ་དག་དགེ་བའི་བཤེས་གཉེན་གྱི་བརྒྱུད་ནས་སྤང་བླང་ངམ་བླང་དོར་གྱི་གནད་ཕར་འགྲེལ་བཤད་བྱས་ནས་སྟོན་གྱི་ཡོད་རེད། སོ་སོས་ཚིག་དོན་ཧ་གོ་ནས་དེའི་དོན་ཉམས་སུ་བླངས་པ་ལ་བརྟེན་ནས་འཁོར་བའི་སྡུག་བསྔལ་ལས་སྐྱོབ་པར་བྱེད་ཀྱི་ཡོད། དེ་འདྲ་ཡིན་ཙང་ང་རང་ཚོ་ཆོས་ཀྱི་ཚིག་དོན་ཧ་མ་གོ་ན་ཉམས་སུ་ལེན་ཐབས་ཡོད་པ་མ་རེད། ཉམས་སུ་མ་བླངས་ན་འཁོར་བའི་སྡུག་བསྔལ་ལས་གྲོལ་ཐབས་མེད་པ་ཡིན་པས་སྡུག་བསྔལ་ལས་སྐྱོབ་པའི་ཐབས་དངོས་དེ་དམ་པའི་ཆོས་རེད། དེའི་དོན་གོ་ཡག་ཞེ་དྲག་གི་གལ་ཆེན་པོ་རེད།
ང་རང་ཚོ་ད་རེས་ཁྲིད་དེ་ཕྱག་རྒྱ་ཆེན་པོ་བཤད་པར་བྱ་བ་རེད། ཕྱག་རྒྱ་ཆེན་པོ་ཟེར་བ་དེ་སངས་རྒྱས་ཀྱི་གསུངས་པའི་སྡེ་སྣོད་གསུམ་དང་རྒྱུད་སྡེ་བཞི་ལ་སོགས་པའི་མདོ་སྔགས་ཀྱི་ཆོས་ཐམས་ཅད་ཀྱི་བརྗོད་བྱའམ་མདོ་སྔགས་ཀྱི་ཆོས་ཐམས་ཅད་ཀྱི་བསྟན་བྱའི་དོན་གྱི་སྙིང་པོ་དེ་ཕྱག་རྒྱ་ཆེན་པོའི་དོན་འདིས་བསྟན་གྱི་ཡོད་རེད། དེ་ལྟ་བུའི་ཕྱག་རྒྱ་ཆེན་པོ་དེ་ག་བ་ལ་ཟེར་གྱི་ཡོད་རེད་ཅེ་ན། ང་རང་ཚོའི་སེམས་དེ་ལ་བཤད་ཀྱི་ཡོད་རེད། སེམས་ཀྱི་གནས་ལུགས་ཕྱག་རྒྱ་ཆེན་པོ་དེ་ལ་དབྱེ་བ་གསུམ་ཡོད་པ་རེད། ད་ལྟ་ང་རང་ཚོ་འཁོར་བའི་སེམས་ཅན་རྣམས་སེམས་ཀྱི་རང་བཞིན་གནས་ལུགས་ཕྱག་རྒྱ་ཆེན་པོའི་དོན་དེ་མ་རྟོགས་པ་འཁོར་བའི་གནས་སྐབས་འདི་ལ་གཞི་ཕྱག་རྒྱ་ཆེན་པོ། འདི་ཡི་སྐབས་ལ་གཞི་དེ་ག་རེ་རེད་ཟེར་ན། ཕྱག་རྒྱ་ཆེན་པོའི་གནས་ལུགས་ང་ཚོས་མ་རྟོགས་པའི་གནས་སྐབས་དེ་ལ་གནས་ལུགས་དོན་དམ་གྱི་ངོ་བོ་ལ་ཆོས་ཐམས་ཅད་རང་བཞིན་གྱིས་སྟོང་པ་ཉིད་ཡིན་ན་ཡང་དེ་ཉིད་མ་རྟོགས་པའི་སྣང་བའི་ཚུལ་ཀུན་རྫོབ་བདེ་བ་དང་སྡུག་བསྔལ། བཟང་པོ་དང་ངན་པ་ལ་སོགས་པའི་ཀུན་རྫོབ་ཀྱི་སྣང་བ་ཐམས་ཅད་མ་འགག་པ་ཤར་བསྡད་པའི་གནས་སྐབས་འདི་ལ་གཞི་ཕྱག་རྒྱ་ཆེན་པོ་གསུངས་པ་རེད། གནས་ལུགས་དེ་ད་ལྟ་ང་རང་ཚོ་འཁྲུལ་བའི་སེམས་ཅན་རྣམས་ཀྱི་ངོ་ལ་ག་འདྲ་སྣང་གི་ཡོད་རེད་ཟེར་ན། བདག་སྙམ་པའི་བདག་ཏུ་འཛིན་པ། གཞན་སྙམ་པའི་གཞན་དུ་འཛིན་པ། ཕྱི་ཡི་ཡུལ་གྱི་སྣང་བ་འདི་དག་ཐམས་ཅད་ལ་དངོས་གནས་ཀྱི་བདེ་བ་ཡོད་རེད་བསམ་པའི་བདེ་བར་འཛིན་པའི་བློ་སྟེ་ང་རང་ཚོ་གནས་ལུགས་མ་རྟོགས་པའི་སེམས་ཅན་རྣམས་ཀྱིས་འཛིན་སྟངས་ཀྱི་ལྟ་བ་དེ་འདྲ་བོ་ཡོད་རེད། དེ་ལྟ་བུའི་ལྟ་བ་དེ་ལ་སྐྱོན་ག་རེ་ཡོང་གི་རེད་ཟེར་ན། བདག་ཏུ་འཛིན་པ་ལ་བརྟེན་ནས་ངར་འཛིན་དེས་རང་ལ་ཆགས་པ་དང་གཞན་ལ་སྡང་བ་ལ་སོགས་པའི་ཉོན་མོངས་པའི་རྟོག་པ་ཐམས་ཅད་དེ་ལ་བརྟེན་ནས་ཡོང་བ་དང་། དེ་ལ་བརྟེན་ནས་ལས་མི་དགེ་བ་བསགས། ལས་མི་དགེ་བ་བསགས་པ་ལ་བརྟེན་ནས་འབྲས་བུ་སྡུག་བསྔལ་འབྱུང་གི་ཡོད་པ་རེད། དེ་ཙམ་དུ་མ་ཟད་ཕྱི་ནང་གི་སྣང་བ་འདི་ཐམས་ཅད་བདེན་པ་ཡིན་བསམ་པའི་འཛིན་པ་དེ་བྱས་ཡོང་དུས་ཁོ་བདེན་པར་གྲུབ་པ་ཡོད་མ་རེད། བདེན་པར་མ་གྲུབ་པ་ཡིན་དུས་བདེན་པར་འཛིན་པའི་བློ་དེ་ཞིག་ནས་དངོས་པོ་འཇིག་པའི་ཆོས་ཅན་ཡིན་ཙང་འཇིག་ཡོང་བའི་སྐབས་ལ་སྡུག་བསྔལ་རྟག་པ་ཡིན་བསམ་པའི་བློ་དེ་ཡང་མི་རྟག་པ་སྐད་ཅིག་སྐད་ཅིག་ལ་འགྱུར་གྱི་ཡོད་རེད། འགྱུར་བ་ལ་བརྟེན་ནས་ཡང་སྡུག་བསྔལ་བདེ་བ་ཡིན་བསམ་པ་དེ་བདེ་བར་འཛིན་སྡོད་པའི་སྐབས་ལ་བདེ་བ་འགྱུར་བའི་སྡུག་བསྔལ་རེད། སྡུག་བསྔལ་འཕྲད་པའི་སྐབས་ལ་ཡང་མི་འདོད་པ་དེ་འདྲ་བ་ང་རང་ཚོ་གཞི་ཡི་གནས་སྐབས་འཁོར་བར་འཁྲུལ་བའི་སེམས་ཅན་རྣམས་ཀྱི་ལྟ་ཚུལ་དེས་ང་རང་ཚོ་སྡུག་བསྔལ་དང་འཇིག་པ་དེ་ཚོ་ཚང་མ་ཡོང་བའི་སྐྱོན་ཡོང་གི་ཡོད་རེད།
ད་དེ་ལ་ང་རང་ཚོ་ད་ལྟ་འཁོར་བའི་གཞི་ཡི་གནས་སྐབས་འདི་ལ་རིག་པས་བརྟགས་ཤིང་དཔྱད་ཡོད་དུས། བདག་ཟེར་མཁན་དེ་རང་བཞིན་གྱིས་གྲུབ་པ་ཡོད་མ་རེད། བདག་ཏུ་འཛིན་པ་དེ་ལ་བརྟག་དཔྱད་བྱས་ན་བདག་མེད་པ་དང་། བདེན་པར་སྣང་བ་དེ་ལ་བརྟག་དཔྱད་བྱས་ན་བདེན་པ་མེད་པ་དང་། བདེ་བ་ལ་བརྟག་དཔྱད་བྱས་ན་བདེ་བ་རང་བཞིན་གྱིས་མ་གྲུབ་པ་དང་། རྟག་པ་དེ་ལ་རིག་པས་བརྟག་དཔྱད་བྱས་ན་མི་རྟག་པ་ཡིན་པ་རྟག་པ་མིན་པ་དེ་འདྲའི་རང་བཞིན་གནས་ལུགས་དེ་ལ་བདག་མེད་པ་དང་། བདེན་པ་མེད་པ་དང་རྟག་པ་མེད་པ་དང་བདེ་བ་མེད་པ་རིག་པས་བརྟགས་ཤིང་དཔྱད་ན་མཐོང་ཐུབ་ཀྱི་ཡོད་རེད། ཡིན་ན་ཡང་ད་ལྟ་ང་རང་ཚོ་དེ་ལྟ་བུའི་གནས་ལུགས་མ་རྟོགས་པའི་གནས་སྐབས་དེ་ལ་དངོས་གནས་མཐོང་ཐུབ་ཀྱི་ཡོད་མ་རེད་དེ། ང་ཚོ་ད་ལྟ་གཞི་ཕྱག་རྒྱ་ཆེན་པོའི་ལྟ་བ་ལ་ག་འདྲ་བསམ་དགོས་ཀྱི་རེད་ཟེར་ན། བདག་ལྟར་དུ་སྣང་བ་བདག་འདྲ་བོ་སྣང་བ། བདག་ཡོད་པ་མ་ཡིན་པ་བདག་མེད་པ་མ་ཡིན་པ། དེ་བཞིན་དུ་བདེན་པ་ལྟར་དུ་སྣང་བ། རྟག་པ་ལྟར་དུ་སྣང་བ། བདེ་བ་ལྟར་དུ་སྣང་བ། དེའདྲའི་གནས་ཚུལ་གཅིག་གོ་ན་ཕྱག་རྒྱ་ཆེན་པོའི་གནས་ལུགས་ཏོག་ཙམ་གོ་བ་རེད། ད་ལྟ་ངས་བཤད་པའི་སྐབས་ལ་རྟག་པར་སྣང་བ་དང་རྟག་པ་ལྟར་དུ་སྣང་བ་གཉིས་ལ་ཁྱད་པར་ཡོད་པ་ཁྱེད་རང་ཚོས་མཁྱེན་སོང་ངམ། འདི་ལ་ཁྱད་པར་ཡོད་དཔེར་ན་རྟག་པར་སྣང་བ་དང་རྟག་པ་ལྟར་དུ་སྣང་བ་དེ་གཉིས་བར་ལ་ཁྱད་པར་ནི། ང་རང་ཚོ་ད་ལྟ་གཞི་ཕྱག་རྒྱ་ཆེན་པོའི་གནས་ལུགས་མ་རྟོགས་པའི་སྐབས་ལ་རྟག་པར་སྣང་བ་རེད། གཞི་ཕྱག་རྒྱ་ཆེན་པོའི་གནས་ལུགས་ཏོག་ཙམ་ཧ་གོ་བའི་སྐབས་ལ་རྟག་པ་ལྟར་དུ་སྣང་བ་དེ་འདྲའི་སྒོ་ནས་དབྱེ་བ་དང་ཁྱད་པར་ཡོད། །
གཉིས་པ་ལམ་ཕྱག་རྒྱ་ཆེན་པོ་ནི་གཞི་ཕྱག་རྒྱ་ཆེན་པོའི་གནས་ལུགས་མ་རྟོགས་པ་རྟོགས་པར་བྱེད་པའི་ཐབས་དེ་ལ་ལམ་ཕྱག་རྒྱ་ཆེན་པོ་བཤད་ཀྱི་ཡོད་རེད། ལམ་ཕྱག་རྒྱ་ཆེན་པོ་ཉམས་སུ་བླངས་པ་ལ་བརྟེན་ནས་གཞི་ཕྱག་རྒྱ་ཆེན་པོའི་གནས་ལུགས་མ་ནོར་པ་མངོན་དུ་གྱུར་ཟིན་པའི་གནས་སྐབས་དེ་ལ་འབྲས་བུ་ཕྱག་རྒྱ་ཆེན་པོ་ལབ་ཀྱི་རེད། དེའི་སྐབས་དེ་ལ་གཞི་དང་ལམ་དང་འབྲས་བུའི་དབྱེ་བ་ཡོད་མ་རེད། འབྲས་བུ་ཕྱག་རྒྱ་ཆེན་པོ་གཞི་ལམ་འབྲས་གསུམ་དབྱེར་མེད་པ་གྱུར་ཟིན་པ་རེད། ང་ཚོ་ད་རེས་བཤད་རྒྱུ་ནི་ལམ་ཕྱག་རྒྱ་ཆེན་པོའི་སྐོར་རེད། ལམ་ཕྱག་རྒྱ་ཆེན་པོ་དེ་ག་རེ་རེད་ཟེར་ན། གཞི་ཕྱག་རྒྱ་ཆེན་པོ་དང་འབྲས་བུ་ཕྱག་རྒྱ་ཆེན་པོ་གཉིས་གཙོ་བོ་གོ་བའི་ཡུལ་དུ་ཤེས་པར་བྱ་བའི་གནད་རེད། ལམ་ཕྱག་རྒྱ་ཆེན་པོ་དེ་ཤེས་པ་གཅིག་པུ་མ་ཡིན་པར་ང་རང་ཚོ་ལམ་སྒྲུབ་དགོས་ཡག་གི་གཙོ་བོ་སྒྲུབ་ཡག་དེ་རེད། དེ་ཡིན་ཙང་ང་རང་ཚོ་ད་ལྟ་ལམ་ཕྱག་རྒྱ་ཆེན་པོའི་སྒང་ནས་བཤད་ཀྱི་ཡོད་རེད། ལམ་གྱི་ཕྱག་རྒྱ་ཆེན་པོ་ཉམས་སུ་ལེན་པའི་ཚུལ་ལ་སྤྱིར་བཏང་སངས་རྒྱས་ཀྱི་བཀའ་དང་རྒྱ་གར་གྱི་གྲུབ་ཐོབ་པཎྜི་ཏ་རྣམས་ཀྱི་བསྟན་བཅོས་ལ་སོགས་པ་དེ་ཚོའི་སྒོ་ནས་ཉམས་སུ་ལེན་པའི་ཚུལ་གྱི་ཁྲིད་མང་པོ་ཡོད་རེད། དེ་ནང་བཞིན་བོད་གངས་ཅན་གྱི་ལྗོངས་ཀྱི་མཁས་གྲུབ་རྣམས་ཀྱི་གསུང་མང་པོ་ཡོད་པའི་ནང་ནས་ད་ལྟ་ང་རང་ཚོས་སྐབས་སུ་བབས་པ་དེ། ཀརྨ་བཀའ་བརྒྱུད་ཀྱི་བརྒྱུད་པ་དེའི་ནང་ནས་ཀརྨ་པ་སྐུ་ཕྲེང་དགུ་པ་དབང་ཕྱུག་རྡོ་རྗེས་གསུངས་པའི་ཕྱག་རྒྱ་ཆེན་པོ་ངེས་དོན་རྒྱ་མཚོ་ཞེས་པ་ཁྲིད་ཡིག་དེ་ཡི་དགོངས་དོན་ལྟར་དུ་བྱས་ནས་ཁྲིད་ཀྱི་ཡོད་པ་རེད། ཕྱག་རྒྱ་ཆེན་པོ་ངེས་དོན་རྒྱ་མཚོ་ལྟ་བུ་ཐོས་བསམ་སྒོམ་གསུམ་བྱེད་དགོས་ཀྱི་ཡོད་རེད། དེའི་སྔོན་དུ་དང་པོ་སྒོམ་རྒྱག་ངལ་གསོ་ཏོག་ཙམ་བྱས་ནས་ཁྲིད་ཀྱི་ཡིན།
འོ་ཉམས་སུ་ལེན་པའི་ཁྲིད་ག་རེ་ཡིན་ན་ཡང་སྤྱིར་སྔོན་འགྲོ་དང་དངོས་གཞི་རྗེས་ཏེ་ས་བཅད་རྣམ་པ་གསུམ་ཡོད་པ་རེད། སྔོན་འགྲོ་ཞེས་པ་དེའི་དོན་གང་ཡིན་ཞེ་ན། དངོས་གཞི་ཕྱག་རྒྱ་ཆེན་པོ་ཞི་གནས་དང་ལྷག་མཐོང་སྟེ་ཞི་ལྷག་གི་སྒོམ་ཉམས་སུ་ལེན་པ་ལ་དེའི་སྔོན་དུ་འགལ་རྐྱེན་གྱི་རིགས་ཐམས་ཅད་ཕར་སེལ་བ་དང་། དེ་ལ་ཕན་པའི་མཐུན་རྐྱེན་གྱི་རིགས་ཚུར་སྒྲུབ་པའི་ཐབས་དེ་ལ་སྔོན་འགྲོ་ཞེས་པའི་དོན་ཡིན། དངོས་གཞི་སེམས་ཀྱི་རྣམ་རྟོག་ཐམས་ཅད་ཕར་ཞི་བས་ཞི་གནས་དང་། སེམས་ཀྱི་གནས་ལུགས་ཇི་ལྟ་བ་བཞིན་དུ་མ་ནོར་པ་རྟོགས་པས་ལྷག་མཐོང་། རྗེས་ཟེར་བ་ནི་དངོས་གཞི་ཞི་ལྷག་དོན་དེ་ཡར་གོང་ནས་གོང་དུ་འཕེལ་བ་ལ་གེགས་སེལ་དང་། ལམ་གོང་ནས་གོང་དུ་བོགས་འདོན་པ་དང་། དེ་ནས་འབྲས་བུ་དེའི་སྐོར་གྱི་རྣམ་གཞག་བཤད་པ་དེ་ལ་རྗེས་ཟེར་གྱི་ཡོད། ད་ལྟ་ང་རང་ཚོ་ཕྱག་རྒྱ་ཆེན་པོའི་སྒོམ་ཁྲིད་དེ་ངེས་དོན་རྒྱ་མཚོའི་ནང་ནས་ཁྲིད་ཀྱི་ཡོད་རེད། ངེས་དོན་རྒྱ་མཚོའི་རྩ་བ་ལྟ་བུ་དེ་ངེས་དོན་སྒོ་འབྱེད་རེད། དེ་ཡིན་དུས་ངེས་དོན་སྒོ་འབྱེད་དེའི་ནང་གི་ཚིག་རེ་རེ་བཞིན་འགྲེལ་བཤད་བརྒྱབས་ནས་ཞུ་ཡག་ལ་དུས་ཚོད་ཡོད་མ་རེད། ངས་རྩ་བ་འདི་བྱས་ནས་འདིའི་སྙིང་པོའི་དོན་དེ་ཁྱེད་རང་ཚོ་ལ་སྒོམ་ཁྲིད་བྱས་ནས་བཤད་ཀྱི་ཡོད་རེད། ད་བྱས་ན་ངེས་དོན་སྒོ་འབྱེད་ཀྱི་རྩ་བ་དེ་མར་ལུང་འདོན་པ་དང་མཉམ་དུ་ཁྲིད་ཞུ་གིན་ཞུ་གིན་བྱེད་ཀྱི་ཡིན།
ཕྱག་རྒྱ་ཆེན་པོ་ངེས་དོན་རྒྱ་མཚོའི་བསྡུས་དོན་རྩ་ཚིག་འཁྱེར་བདེར་བཀོད་པ་ངེས་དོན་སྒོ་འབྱེད་ཅེས་བྱ་བ་བཞུགས་སོ། །ཞེས་པ་ལྟར། སྤྱིར་བཏང་གི་ཕྱག་རྒྱ་ཆེན་པོའི་དོན་དེ་ག་འདྲ་ཞིག་ལ་ཟེར་གྱི་ཡོད་རེད་ཅེ་ན། ཕྱག་རྒྱ་ཞེས་པ་དོན་ཤིན་ཏུ་ནས་ཀྱང་ཟབ་པོ་རེད། དེ་གང་ཡིན་ཞེ་ན། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཟུང་འཇུག་གི་རང་བཞིན་ཟུང་འཇུག་ལས་མ་འདས་པ་ཡིན་ཙང་ཕྱག་རྒྱ་ཞེས། མདོར་ན་གསལ་བ་དང་སྟོང་པ་ཟུང་དུ་འཇུག་པ། ཀུན་རྫོབ་དང་དོན་དམ་ཟུང་དུ་འཇུག་པ་ལ་སོགས་པའི་ཟུང་འཇུག་གི་དོན་ཞིག་ལ་ཕྱག་རྒྱ། དེ་ལྟ་བུའི་ཟུང་འཇུག་དེས་འཁོར་འདས་ཀྱི་ཆོས་ཐམས་ཅད་ལ་ཁྱབ་པའི་ཕྱིར་ན་ཕྱག་རྒྱ། ཆེན་པོ་ཞེས་པའི་རྒྱུ་མཚན་གང་ཡིན་ཞེ་ན། ཟུང་འཇུག་དེའི་དོན་དེ་འཁོར་འདས་ཐམས་ཅད་ལ་ཁྱབ་པའི་ཕྱིར་ན་ཕྱག་རྒྱ་ཆེན་པོ་ཞེས་གསུངས་པ་རེད། སྤྱིར་བཏང་སངས་རྒྱས་ཀྱི་གསུངས་པའི་ཆོས་ལ་དྲང་དོན་དང་ངེས་དོན་གཉིས་ཡོད་། དྲང་དོན་ནི་གཙོ་བོ་གང་ཟག་གདུལ་བྱ་ལས་དང་པོ་པ་རིམ་པར་ལམ་གོང་ནས་གོང་དུ་བཀྲི་བའི་ཀུན་རྫོབ་ཐབས་ཀྱི་ཆ་གཙོ་བོ་བསྟན་བཞག་པ་ཞིག་ལ་དྲང་དོན། ངེས་དོན་ནི་གང་ཟག་གི་བློ་སྦྱངས་པ་སྔོན་དུ་སོང་པའམ་དབང་པོ་རྣོན་པོའི་རིགས་ལ་མཐར་ཐུག་དོན་དམ་གྱི་གནས་ལུགས་ཐད་ཀར་བསྟན་བཞག་པ་དེ་ལ་ངེས་དོན་གཉིས་ལས། ཕྱག་རྒྱ་ཆེན་པོ་འདི་གཙོ་བོ་ངེས་དོན་ལྟར་བྱས་ནས་བསྟན་གྱི་ཡོད་རེད། ངེས་དོན་སྟོན་པའི་ཁྲིད་ཡིག་ངེས་དོན་རྒྱ་མཚོ་ཞེས་ཀརྨ་པས་གསུངས་པ་དེའི་ནང་གི་སྙིང་པོའམ་རྩ་བ་ཚུར་བསྡུས་ནས་བསྡུས་དོན་རྩ་ཚིག་ལྟ་བུ་བཀོད་བཞག་པ་འདི་ཡི་མིང་ལ་ངེས་དོན་སྒོ་འབྱེད་ཅེས་ངེས་པའི་དོན་དེ་སྒོ་འབྱེད་པར་བྱེད་པ་ལ་བསྡུས་དོན་འདིའི་མིང་ལའང་དེ་འདྲ་ཟེར་གྱི་ཡོད་རེད།
ང་རང་ཚོ་ཐོག་མར་གལ་ཆེ་ཤོས་དེ་སྔོན་འགྲོ་རེད། སྔོན་འགྲོའི་ཆོས་དེ་ཚོ་ཡག་པོ་གཅིག་ཤེས་ཡོད་ན་དངོས་གཞི་ཡག་པོ་ཡོང་བ་དང་། དེ་ལ་བརྟེན་ནས་རྗེས་འབྲས་བུ་ལ་སོགས་པ་ཚང་མ་ཡག་པོ་ཡོང་གི་ཡོད་རེད། སྔོན་འགྲོའི་ཆོས་དེ་ཡག་པོ་མ་བྱུང་ན་དངོས་གཞི་དང་རྗེས་འབྲས་བུ་ལ་སོགས་པ་དེ་ཚོ་ཡང་ཡག་པོ་ཡོང་གི་ཡོད་མ་རེད། དེ་ཡིན་ཙང་བཀའ་བརྒྱུད་གོང་མ་རྣམས་ཀྱིས་ཆོས་དངོས་གཞི་ལས་ཀྱང་སྔོན་འགྲོ་ཟབ་ཅེས་གསུངས་པ་ནང་བཞིན་ཐོག་མར་སྔོན་འགྲོའི་ཆོས་དེ་ཚོ་ཉམས་ལེན་ཡག་པོ་ཞིག་དགོས་ཀྱི་རེད།
ད་དེ་ལ་སྔོན་འགྲོ་དང་། དངོས་གཞི། རྗེས་གསུམ་ལས། དང་པོ་སྔོན་འགྲོ་ལ་ཐུན་མོང་གི་སྔོན་འགྲོ་དང་། ཐུན་མོང་མ་ཡིན་པའི་སྔོན་འགྲོ། ཁྱད་པར་གྱི་སྔོན་འགྲོ་རྣམ་པ་གསུམ་ཡོད་པ་ལས།
དེ་ཡང་སྔོན་འགྲོ་དང་པོ་ཐུན་མོང་གི་སྔོན་འགྲོ་ཟེར་བ་དེ་གང་ཡིན་ཞེ་ན། ང་རང་ཚོ་ནང་པ་སངས་རྒྱས་པ་དང་དེ་མ་ཡིན་པའི་ཆོས་ལུགས་ཚོས་སྤྱི་ཁྱབ་བམ་ཚང་མའི་ཉམས་སུ་ལེན་བྱ་ཡིན་པས་དེ་ལ་ཐུན་མོང་གི་སྔོན་འགྲོ་དང་། སྔོན་འགྲོ་གཉིས་པ་ཐུན་མོང་མ་ཡིན་པ་ནི་སུ་དང་ཐུན་མོང་མ་ཡིན་པ་རེད་ཟེར་ན། ནང་པ་སངས་རྒྱས་པའི་ཆོས་ལུགས་ཁོ་ན་ལས་གཞན་དང་ཐུན་མོང་མ་ཡིན་པ་དང་། ནང་པ་སངས་རྒྱས་པ་རང་གི་ཆོས་ཉམས་སུ་ལེན་མཁན་ཚོའི་སྔོན་འགྲོ་ཡིན་པས་ན་ཐུན་མོང་མ་ཡིན་པའི་སྔོན་འགྲོ། སྔོན་འགྲོ་གསུམ་པ་ཁྱད་པར་གྱི་སྔོན་འགྲོ་ཁྱད་པར་དེ་གང་དང་ཁྱད་པར་ཡིན་ཞེ་ན། སྤྱིར་ནང་པ་སངས་རྒྱས་པའི་ཆོས་ཉམས་སུ་ལེན་པ་གཞན་དང་འདྲ་བ་མ་ཡིན་པ་གཞན་ལས་ཁྱད་པར་དུ་འཕགས་པ། བྱེ་བྲག་ཕྱག་རྒྱ་ཆེན་པོའི་སྒོམ་པ་རྣམས་ཀྱིས་སྔོན་འགྲོ་ཉམས་སུ་ལེན་བྱ་ཡིན་པས་ན། ཁྱད་པར་གྱི་སྔོན་འགྲོ་སྟེ་སྔོན་འགྲོ་རྣམ་པ་གསུམ་བསྟན་པ་རེད།
དེ་ལ་དང་པོ་ཐུན་མོང་གི་སྔོན་འགྲོ་དེ་ལ་ཡང་རྣམ་པ་བཞི་སྟེ། དལ་འབྱོར་རྙེད་དཀའ། འཆི་བ་མི་རྟག་པ། ལས་རྒྱུ་འབྲས། འཁོར་བའི་ཉེས་དམིགས་སྒོམ་པའོ། །
དང་པོ་ཆོས་སྒྲུབ་པའི་རྟེན་རང་གི་ལུས་རྟེན་འདི་ཡི་སྐོར་ལ་བསམ་བློ་བཏང་བ་དེ་ལ་དལ་འབྱོར་གྱི་མི་ལུས་རིན་པོ་ཆེ་རྙེད་པར་དཀའ་བའི་ཁྲིད་བསྟན་གྱི་ཡོད་རེད།
ན་མོ་གུ་རུ་བྷྱཿ 
གང་ཞིག་དམ་ཆོས་ཚུལ་བཞིན་སྒྲུབ་པ་ལ། །
རྣམ་གཡེང་སྤང་སྟེ་ཐོག་མར་སྒོམ་བྱ་ནི། །
དལ་བརྒྱད་འབྱོར་བ་བཅུ་ལྡན་རྟེན་བཟང་འདི། །
རྙེད་པར་དཀའ་ཞིང་ཕན་ཐོགས་ཆེས་ཆེ་བས། །
ཡིད་བཞིན་ནོར་བུ་དང་ནི་ཆོས་མཚུངས་ཤིང་། །
ཁྱད་པར་རྡོ་རྗེ་ཐེག་པ་ལ་བརྟེན་ནས། །
ཚེ་གཅིག་བྱང་ཆུབ་སྒྲུབ་ལ་ཁམས་དྲུག་ལྡན། །
རྡོ་རྗེའི་ལུས་འདི་དེ་བས་ཀྱང་ནི་དཀོན། །
དེ་ཡང་རྒྱུ་དང་དཔེ་དང་གྲངས་གསུམ་གྱིས། །
རྙེད་པར་དཀའ་ཞིང་རྙེད་ཀྱང་ཆེས་ཤིན་ཏུ། །
འཇིག་པར་སླ་བས་ད་རེས་ནས་བཟུང་སྟེ། །
དམ་ཆོས་གཤའ་མ་སྒྲུབ་ལ་འབད་པར་བྱ། །
མི་ལུས་རྙེད་དཀའ་བའི་ཁྲིད་དེའི་ནང་དུ་བཤད་པ་བཞིན་དུ་སྤྱིར་བཏང་རྒྱུ་དཔེ་གྲངས་གསུམ་གྱིས་རྙེད་པར་དཀའ་བའི་ཚུལ་དང་ལྷག་པར་གསང་སྔགས་རྡོ་རྗེ་ཐེག་པའི་ལམ་སྒྲུབ་པ་ལ་ཁམས་དྲུག་ལྡན་གསུངས་ཡོད། ཁམས་དྲུག་དེ་ག་རེ་རེད་ཟེར་ན། ས་ཆུ་མེ་རླུང་ནམ་མཁའ་སྟེ་འབྱུང་བ་ལྔ་དང་དེའི་སྟེང་དུ་རྣམ་པར་ཤེས་པའི་ཁམས་ཏེ་ཁམས་དྲུག་དང་ལྡན་པ། སྤྱིར་བཏང་སེམས་ཅན་ཐམས་ཅད་ཀྱི་ལུས་ལ་ཁམས་དྲུག་ཡོད་རེད་དེ། ཡིན་ན་ཡང་དེའི་ནང་ནས་ཁྱད་པར་དུ་ཁམས་དྲུག་དང་ལྡན་པ་མི་ལུས་རིན་པོ་ཆེ་ཡིན་ན་གསང་སྔགས་རྡོ་རྗེ་ཐེག་པའི་ཆོས་སྒྲུབ་པའི་ལུས་མཆོག་ཏུ་གྱུར་པ་ཡིན་པ་བསྟན་པ་རེད། མི་ལུས་རིན་པོ་ཆེའི་སྐོར་ལ་བསམ་བློ་བཏང་ཡག་དེ་ག་འདྲ་རེད་ཟེར་ན། གཙོ་བོ་ང་རང་ཚོ་ཚེ་འདི་ལ་ཞེན་ཆགས་ཀྱི་བློ་འཛིན་པ་དང་ཆགས་པའི་བློ་ཡོད་ན་དེས་དམ་པའི་ཆོས་སྒྲུབ་ཐུབ་ཀྱི་མ་རེད། ཚེ་འདི་ཡི་འཇིག་རྟེན་གྱི་ཞེན་ཆགས་ཡོད་པ་ཡིན་ཙང་ཚེ་འདི་ཡི་སྣང་བའི་རྗེས་སུ་འབྲངས་ནས་མི་ཚེའི་དུས་ཚོད་ཚང་མ་དེར་རྫོགས་ཀྱི་རེད། ད་ལྟ་སྤྱིར་བཏང་གི་མི་ཚོས་སོ་སོའི་ལུས་རྟེན་ག་འདྲ་བྱས་ནས་བྱུང་བ་ཡིན་ཞེ་དྲག་བསམ་བློ་བཏང་གི་ཡོད་མ་རེད་ལ། གལ་སྲིད་བསམ་བློ་བཏང་པ་ཡིན་ན་ཡང་ཞེ་དྲག་ཧ་གོ་ཡི་ཡོད་མ་རེད། རང་བཞིན་གྱིས་མི་ལུས་འདྲ་བོ་བྱུང་བ་རེད་བསམ་བསམ་མ་གཏོགས་དེ་ཕན་ཆད་ཀྱི་འདི་ཡི་རྒྱུ་ག་འདྲ་ལ་བརྟེན་ནས་བྱུང་བ་ཡིན། འདི་རྩ་ཆེ་ཆུང་ག་ཚད་ཡིན། འདི་ལྟ་བུ་ཐོབ་པའི་སྟེང་ལ་ངས་དུས་ཚོད་གོ་སྐབས་བཟང་པོ་འདི་བེད་སྤྱོད་ག་འདྲ་གཅིག་ལ་བཏང་དགོས་ཡོད་མེད་ཀྱི་སྐོར་ལ་བསམ་བློ་བཏང་གི་ཡོད་མ་རེད། དེ་ཡིན་དུས་མི་ལུས་རིན་པོ་ཆེའི་གནས་ཚུལ་སྒོམ་རྒྱུ་དེ་ཞེ་དྲག་གིས་གལ་ཆེན་པོ་ཆགས་ཡོད་རེད། དཔེར་ན་དུད་འགྲོ་འབུ་སྲིན་ལ་སོགས་པའི་སེམས་ཅན་སུ་ཡིན་ན་ཡང་ཐམས་ཅད་སོ་སོའི་གྲོད་ཁོག་ལྟོགས་པ་དང་ཁ་ལག་ཟ་རྒྱུ། སོ་སོར་ཏོག་ཙམ་སྡུག་བསྔལ་ཡོད་ན་དེ་ཕར་སེལ་ཡག་ལ་སོགས་པ་བདེ་བ་འདོད་པའི་བློ་ནི་འགྲོ་བ་མི་ཙམ་དུ་མ་ཟད་སེམས་ཅན་ཚང་མ་ལ་ཡོད་རེད། ཁ་ལག་ཟ་རྒྱུ་གཅིག་དང་སོ་སོ་གནས་སྐབས་ཀྱི་བདེ་བ་ཕྲན་བུའི་ཆེད་དུ་ལས་དོན་ཙག་ཙིག་མི་ཡི་ལུས་མིན་ན་ཡང་འབུ་སྲིན་དེ་ཚོས་ཀྱང་སྒྲུབ་ཐུབ་ཀྱི་ཡོད་རེད། དཔེར་ན་སྦྲང་མ་ལྟ་བུ་གཅིག་ཡིན་ན་ཡང་ཁོ་རང་གིས་སྦྲང་རྩི་དེ་ཚོ་ཚུར་སྒྲུབ། ཁོ་རང་ཏོག་ཙམ་ཟོས། ཡང་ཕར་ཉར། ཁོ་རང་ཁང་པ་བཟོ་ཡག་དང་། དེ་བཞིན་དུ་གྲོག་མ་དེ་ཚོ་ཡིན་ན་ཡང་ཁོ་རང་ཚོ་ཁང་པ་བཟོ་ཡག་ལ་ལས་ཀ་མགྱོགས་པོ་མགྱོགས་པོ་བྱས་ཏེ་བྲེལ་བ་བྱེད་ཀྱི་ཡོད་རེད། དེ་ནང་བཞིན་ཚང་མས་བྱེད་ཀྱི་ཡོད། བྱས་ཙང་དེ་ལྟ་བུ་འཇིག་རྟེན་འདིར་སོ་སོ་ཟ་ཡག་གཅིག་དང་། ཏོག་ཙམ་གསོག་ཡག་གཅིག དེ་ནང་བཞིན་ཁང་པ་བཟོ་ཡག་ལ་སོགས་པའི་འབད་བརྩོན་བྱེད་ཡག་ལ་ང་ཚོ་མི་ཡི་ལུས་རྟེན་མིན་ན་ཡང་སེམས་ཅན་དུད་འགྲོ་ལ་སོགས་པ་དེ་ཚོས་ཀྱང་རྒྱ་ཆེ་ཆུང་གཅིག་མ་གཏོགས་སྒྲུབ་ཐུབ་ཀྱི་ཡོད་རེད། བྱེད་ཐུབ་ཀྱི་ཡོད་རེད། ཡིན་ན་ཡང་དམ་པའི་ཆོས་ལ་བརྟེན་ནས་སངས་རྒྱས་ཀྱི་གོ་འཕང་སྒྲུབ་པ་ལ་མི་ཡི་ལུས་རྟེན་མེད་ན་འབུ་སྲིན་ལ་སོགས་པ་དེ་ཚོ་ལ་ཆོས་བཤད་འགྲེལ་བཤད་བརྒྱབ་ན་ཁོ་ཚོའི་གོ་ཐུབ་ཡག་གི་ཐབས་རྩ་བ་ཉིད་ནས་ཡོད་མ་རེད། དེ་འདྲ་ཡིན་ཙང་ང་རང་ཚོ་དམ་པའི་ཆོས་སྒྲུབ་པ་ལ་མི་ཡི་ལུས་རྟེན་འདི་ཞེ་དྲག་གི་གལ་ཆེན་པོ་ཆགས་ཡོད་རེད། སྦྲང་མ་དང་གྲོག་མ་ལ་སོགས་པའི་འབུ་སྲིན་ཁོ་རང་ཚོ་རིག་པ་གྲུང་པོ་ཡོད་ས་རེད། ག་རེ་རེད་ཟེར་ན། སོ་སོ་སྒེར་གྱི་ངོས་ནས་དེ་ལྟ་བུ་སྒྲུབ་པ་དང་དེ་ཙམ་མ་ཟད་སྤྱིའི་ཆ་ནས་ཁྲིམས་ཀྱང་ཡག་པོ་ཧ་གོ་ཡི་ཡོད་ས་རེད། ཁ་ཤས་ཁྲིམས་མ་སྲུང་བ་དེ་འདྲ་ཡོད་ཀྱི་རེད་མ་གཏོགས་སྤྱི་ཡོངས་ཀྱི་ཆ་ནས་ཡག་པོ་ཧ་གོ་ཡི་ཡོད་ས་རེད། བྱ་འདྲ་བོ་ཡིན་ན་ཡང་ཁོ་རང་ཚོ་འགྲོ་ན་མཉམ་དུ་འགྲོ་བ་དང་། སྦྲང་མ་དེ་ཚོ་ཡིན་ན་ཡང་སྦྲང་རྩི་འཁྱེར་ས་དེ་ལ་ཁོ་རང་ཚོ་ཁྲིམས་དང་ལུགས་སྲོལ་ག་རེ་ཡིན་ན་གང་ལྟར་ཚང་མས་དེ་ཡི་ནང་ལ་འཁྱེར་གྱི་ཡོད་རེད། དེ་འདྲ་ཡིན་དུས་དངོས་གནས་ང་རང་ཚོ་མི་ཡི་སྤྱི་ཚོགས་ལྟ་བུ་ཁྲིམས་དང་སྲིད་འཛིན་སྲིད་བློན་ཡོད་མ་རེད་དེ། ཡིན་ན་ཡང་ཁོ་རང་ཚོས་ཁྲིམས་འདྲ་བོ་ཧ་གོ་ནས་ཚང་མས་བྱེད་ཀྱི་ཡོད་རེད། རིག་པ་ཞེ་དྲག་གི་གྲུང་པོ་ཡོད་ས་རེད། ཡིན་ན་ཡང་དམ་པའི་ཆོས་ཀྱི་སྒོ་ནས་གཅིག་བཤད་དགོས་ན་ཁོ་ཚོས་ཧ་གོ་ཐུབ་ཀྱི་ཡོད་མ་རེད། ང་ཚོས་སེམས་ཅན་དུད་འགྲོ་ལ་སོགས་པ་སྙིང་རྗེ་བོ་གཅིག་ལ་ཞེ་དྲག་གི་བརྩེ་བ་ཡོད་ན་ཡང་ཁོ་ལ་ཨོཾ་མ་ཎི་པདྨེ་ཧཱུྃ་ཞེས་བཏོན་ནས་སྐྱེ་བ་རྗེས་མར་ཁོ་རང་ཆོས་སྒྲུབ་ཐུབ་པ་སྨོན་ལམ་རྒྱག་པ་ཙམ་མ་གཏོགས་ང་ཚོས་དགེ་བ་འདི་རེད་སྒྲུབ་དགོས་ཀྱི་རེད། སྡིག་པ་འདི་རེད་སྤོང་དགོས་ཀྱི་རེད། ཁྱེད་རང་འདི་འདྲ་བོ་སྒོམ་རྒྱག་དགོས་ཟེར་ནས་ལབ་ཡག་གི་འདོད་པ་ཡོད་ན་ཡང་ལབ་པའི་ཐབས་རྩ་བ་ནས་ཡོད་མ་རེད། ཆོས་ལ་བརྟེན་ནས་སངས་རྒྱས་ཀྱི་གོ་འཕང་སྒྲུབ་པ་ལ་ང་རང་ཚོ་མི་ཡི་ལུས་རྟེན་མ་གཏོགས་གཞན་དག་སུས་ཀྱང་སྒྲུབ་ཐུབ་ཀྱི་ཡོད་མ་རེད། དེ་འདྲ་སོང་ཙང་མི་ཡི་ལུས་རྟེན་འདི་ཞེ་དྲག་གི་གལ་ཆེན་པོ་རེད། མི་ཡི་ལུས་རྟེན་ནང་ལ་ཡང་མང་ཤོས་ཤིག་གིས་བདེ་བ་འདོད་པ་དང་སྡུག་བསྔལ་མི་འདོད་པ་ཡོད་རེད་དེ། བདེ་བའི་རྒྱུ་དགེ་བ་སྒྲུབ་མི་ཤེས་པ་དང་ཧ་མི་གོ་བ་སྡུག་བསྔལ་སྤོང་མི་ཤེས་པ་ཡིན་ཙང་དུས་རྟག་ཏུ་བདེ་བ་འདོད་བཞིན་དུ་བདེ་བ་མི་ཐོབ་པ། སྡུག་བསྔལ་མི་འདོད་བཞིན་དུ་སྡུག་བསྔལ་མྱང་ནས་བསྡད་ཀྱི་ཡོད་རེད། དེའི་ནང་ནས་ཀྱང་མི་མང་པོ་ཞིག་གིས་གང་ཡང་ཧ་མ་གོ་བ་གཅིག་པུ་མ་ཡིན་པར་ད་དུང་ལོག་པའི་རྣམ་རྟོག་ཞེ་སྡང་དང་ཉོན་མོངས་ཀྱི་རྟོག་པ་ཆེན་པོ་ཡོད་ན་ཞེ་དྲག་ཡག་པོ་ཡིན་པ་དང་ཡོན་ཏན་ཡིན་པ། སེམས་ཅན་བསད་ན་ཞེ་དྲག་ཡོན་ཏན་ཆེན་པོ་ཡིན་པ་ཕན་ཡོན་ཆེན་པོ་ཡོད་པ་འདྲ་བོ་དེ་འདྲའི་ལོག་རྟོག་ཡོང་མཁན་ཞེ་དྲག་མང་པོ་ཡོད་རེད། དེ་ཡོང་བ་ག་རེ་རེད་ཟེར་ན། མི་ཡི་ལུས་རྟེན་ཐོབ་ཡོད་ན་ཡང་ཕྱི་ཡི་རྐྱེན་དམ་པའི་ཆོས་དང་དགེ་བའི་བཤེས་གཉེན་སོགས་ཀྱི་མཐུན་རྐྱེན་མ་ཚང་བ་ལ་བརྟེན་ནས་དེ་འདྲ་བོ་བྱུང་བ་རེད། དེ་འདྲ་ཡིན་དུས་ང་རང་ཚོ་མི་ཡི་ལུས་རྟེན་ཐོབ་པ་དང་། དམ་པའི་ཆོས་དང་འཕྲད་པ། མ་ཚད་དེ་ལ་སོ་སོས་དད་པ་ཡོད་པ། དགེ་བའི་བཤེས་གཉེན་དང་མཇལ་བ་སོགས་དམ་པའི་ཆོས་སྒྲུབ་པ་ལ་མཐུན་རྐྱེན་ཚང་མ་འཛོམས་བསྡད་པ་དེ་ལ་སངས་རྒྱས་ཀྱིས་མི་ལུས་རིན་པོ་ཆེ་གསུངས་པ་རེད། ང་ཚོས་བརྟག་དཔྱད་བྱས་ན་ཕལ་ཆེར་ང་རང་ཚོ་མི་ལུས་ཡག་ཤོས་མི་ལུས་རིན་པོ་ཆེ་དེ་ཡིན་པ་རེད། འདི་ལྟ་བུ་མི་ལུས་རིན་པོ་ཆེ་ཡིན་པ་ཡིན་ན་ཡང་རྒྱུ་མེད་རྐྱེན་མེད་ལས་བྱུང་བ་མ་ཡིན་པར། སྐྱེ་བ་སྔ་མ་ལ་ལས་བཟང་པོ་དང་སྨོན་ལམ་བཟང་པོའི་དགེ་བའི་མཐུ་ལ་བརྟེན་ནས་བྱུང་བ་རེད། དེ་ལྟ་བུ་ཐོབ་པར་དཀའ་བའི་དལ་འབྱོར་གྱི་མི་ལུས་རིན་པོ་ཆེ་ཐོབ། མཇལ་བར་དཀའ་བའི་སངས་རྒྱས་བཅོམ་ལྡན་འདས་ཀྱི་མདོ་སྔགས་ཀྱི་བསྟན་པ་རིན་པོ་ཆེ་དང་མཇལ། འཕྲད་པར་དཀའ་བའི་བླ་མ་དགེ་བའི་བཤེས་གཉེན་གྱིས་རྗེས་སུ་བཟུང་སྟེ་ད་རེས་ཚེ་འདི་ལ་ཆོས་ཐོས་བསམ་སྒོམ་གསུམ་གྱི་སྒོ་ནས་སངས་རྒྱས་ཀྱི་གོ་འཕང་སྒྲུབ་པ་ལ་འགལ་རྐྱེན་བྲལ་ཞིང་མཐུན་རྐྱེན་ཕུན་སུམ་ཚོགས་པའི་གོ་སྐབས་འདི་ལ། འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་འཁོར་བའི་སྡུག་བསྔལ་ལས་བསྒྲལ་ནས་སངས་རྒྱས་ཀྱི་ས་ལ་འགོད་ཀྱི་ཡིན། དེའི་ཆེད་དུ་ད་རེས་དམ་པའི་ཆོས་ཞུ་ཡི་ཡིན་བསམ་པའི་ཐོག་མར་ཐེག་པ་ཆེན་པོའི་སེམས་བསྐྱེད་གསལ་གདབ་དགོས་ཀྱི་རེད། དེ་ལྟ་བུ་སེམས་བསྐྱེད་བྱས་ན་ང་ཚོས་སྒྲུབ་ཐུབ་ཀྱི་རེད་དམ་བསམ་ན་སྒྲུབ་ཐུབ་ཀྱི་རེད། སྒྲུབ་ཐུབ་པའི་རྒྱུ་མཚན་གང་རེད་ཟེར་ན། ང་རང་ཚོ་སེམས་ཅན་ཐམས་ཅད་ཀྱི་རྒྱུད་ལ་རྒྱུ་བདེ་བར་གཤེགས་པ་སངས་རྒྱས་ཀྱི་སྙིང་པོ་ཡོད་པ་དང་། རྟེན་མི་ལུས་རིན་པོ་ཆེ། རྐྱེན་དགེ་བའི་བཤེས་གཉེན། ཐབས་དེའི་གདམས་ངག་སྟེ། མདོར་ན་སངས་རྒྱས་ཀྱི་གོ་འཕང་སྒྲུབ་པ་ལ་རྒྱུ་རྐྱེན་ཆ་ཚང་ང་རང་ཚོ་ལ་ཡོད་པ་ཡིན་ཙང་། ང་ཚོས་འབད་བརྩོན་བྱས་ནས་སྒྲུབ་ན་གཏན་གཏན་སྒྲུབ་ཐུབ་ཀྱི་རེད། སྒྲུབ་ཐུབ་ཀྱི་མ་རེད་བསམ་པའི་ཐེ་ཚོམ་དགོས་ཀྱི་མ་རེད། སངས་རྒྱས་ཀྱི་སྙིང་པོ་ག་རེ་ལ་ཟེར་གྱི་ཡོད་རེད་ཅེ་ན། ང་རང་ཚོའི་ད་ལྟའི་སེམས་བདེ་བ་དང་སྡུག་བསྔལ་ལ་སོགས་པ་མདོར་ན་བཟང་ངན་གྱི་རྟོག་པ་ཐམས་ཅད་ཤར་སྡོད་མཁན་གྱི་སེམས་འདི་ལ་སངས་རྒྱས་ཀྱི་སྙིང་པོ་ངོས་འཛིན་གྱི་ཡོད། དེ་ལྟ་བུ་སེམས་དེ་ག་འདྲ་རེད་ཟེར་ན། སེམས་དེ་ཡི་རང་བཞིན་དེ་སེམས་ནི་སེམས་མ་མཆིས་ཏེ་སེམས་ཀྱི་རང་བཞིན་ནི་འོད་གསལ་བའོ། །ཞེས་གསུངས་པ་ལྟར་སེམས་ཁོ་རང་གི་ངོ་བོ་ལ་ང་ཚོས་བརྟགས་ཤིང་དཔྱད་ན་གཟུགས་དང་ཁ་དོག་དབྱིབས་ལ་སོགས་པ་རྙེད་མ་ཐུབ་པ། མེད་པ་ཡང་མ་ཡིན་པ་དངོས་གནས་དྲང་གནས་ཀྱི་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་དེ་ཡི་ཀློང་ནས་ཤར་ཐུབ་པ་དང་། ད་ལྟ་ང་ཚོ་དྲན་རིག་གི་ཚོར་བའི་སེམས་འདི་ལ་སངས་རྒྱས་ཀྱི་སྙིང་པོ་གསུངས་ཀྱི་ཡོད་རེད། གང་ལྟར་ང་རང་ཚོ་སངས་རྒྱས་སྒྲུབ་པ་ལ་རྒྱུ་དང་རྐྱེན་གྱི་མཐུན་རྐྱེན་ཆ་ཚང་འཛོམས་བསྡད་པ་ཡིན་ཙང་ང་ཚོས་སངས་རྒྱས་སྒྲུབ་པ་ལ་སྒྲུབ་མ་ཐུབ་པའི་རྒྱུ་མཚན་གང་ཡང་ཡོད་མ་རེད། སྒྲུབ་ཐུབ་པའི་ཡིད་ཆེས་བྱེད་ཆོག་གི་ཡོད་རེད། དེ་འདྲ་ཡིན་ཙང་ང་ཚོས་སངས་རྒྱས་ཀྱི་གོ་འཕང་སྒྲུབ་ཐུབ་ཀྱི་མ་རེད་བསམ་པའི་ཐེ་ཚོམ་དང་འཇིགས་སྐྲག སེམས་ཞུམ་པ་ལ་སོགས་པ་དེ་ཚོ་སྤངས་ནས་སེམས་ཅན་ཐམས་ཅད་ཀྱི་དོན་དུ་སངས་རྒྱས་ཀྱི་གོ་འཕང་སྒྲུབ་པ་ལ་སྤྲོ་བ་དང་སེམས་ཤུགས་བྱས་ནས་དམ་པའི་ཆོས་ཐོས་བསམ་སྒོམ་གསུམ་བྱེད་དགོས་ཀྱི་འདུག ད་ལྟ་དཔེར་ན་ཚེ་འདི་ཡི་འཇིག་རྟེན་གྱི་བྱ་བ་ཡིན་ན་ཡང་སོ་སོ་སེམས་ཀྱིས་ངས་ཐུབ་ཀྱི་མ་རེད། ངས་ཤེས་ཀྱི་མ་རེད། ངས་འཇོན་གྱི་མ་རེད་བསམ་ནས་སེམས་ཞུམ་ནས་བསྡད་ན་འཇིག་རྟེན་གྱི་བྱ་བ་ཡིན་ན་ཡང་གང་ཡང་སྒྲུབ་མ་ཐུབ་པ་དེ་འདྲ་རེད། དངོས་གནས་སོ་སོའི་སྒྲུབ་ཐུབ་ཀྱི་རེད་བསམ་པའི་སེམས་ཤུགས་ཆེན་པོ་བྱས་ནས་སྒྲུབ་པ་ཡིན་ན། དཀའ་ལས་ཁག་པོ་ཕྲན་བུ་བྱུང་བ་ཡིན་ན་ཡང་གཏན་གཏན་ག་རེ་ཡིན་ན་ཡང་སྒྲུབ་མ་ཐུབ་པ་མེད་པ་ལྟ་བུ་དེ་འདྲ་རེད། སེམས་ཟེར་རྒྱུ་དེ་ཞེ་དྲག་གི་ནུས་པ་ཆེན་པོ་ཡིན། ང་ཚོ་འཇིག་རྟེན་གྱི་ཁམས་འདིར་སྤྱིར་བཏང་ཕྱིའི་དངོས་པོ་ཞེ་དྲག་གི་ནུས་པ་ཆེན་པོ་ཡིན་པ་ང་ཚོས་མཐོང་གི་ཡོད་རེད་དེ། ཕྱིའི་དངོས་པོ་ལས་ཀྱང་ནུས་པ་ཆེ་བ་སེམས་དངོས་མེད་འདི་ནུས་པ་ཆེ་བ་རེད། རྒྱུ་མཚན་དེའི་ཕྱིར་ན་སངས་རྒྱས་ཀྱི་གོ་འཕང་ཟེར་བ་དེ་དང་སེམས་ཅན་ཐམས་ཅད་ཀྱི་དོན་བྱེད་ཟེར་བ་དེ་ཡང་སྒྲུབ་མ་ཐུབ་པའམ་མ་སྲིད་པ་མ་རེད། ང་རང་ཚོས་སེམས་མ་ཞུམ་པ་བྱས་ནས་སེམས་ཤུགས་བསྐྱེད་ནས་སྒྲུབ་པ་ཡིན་ན་གཏན་གཏན་སྒྲུབ་ཐུབ་པ་ཞིག་རེད། སངས་རྒྱས་ཀྱི་གོ་འཕང་ཐོབ་པར་བྱེད་པ་ལ་འགལ་རྐྱེན་ཆེ་ཤོས་སམ་བར་ཆད་ཆེ་ཤོས་དེ་ག་རེ་རེད་ཟེར་ན་སེམས་ཞུམ་པ་དེ་རེད། དེ་ཡིན་ཙང་སངས་རྒྱས་ཀྱི་གོ་འཕང་སྒྲུབ་པ་ལ་བྱང་ཆུབ་སེམས་དཔའ་སེམས་དཔའ་ཞེས་པའི་དོན་གང་ཞེ་ན། སེམས་ཞུམ་པ་མེད་པའམ་འཇིགས་སྐྲག་མེད་པའི་སྒོ་ནས་བླ་ན་མེད་པའི་སངས་རྒྱས་ཀྱི་གོ་འཕང་དང་སེམས་ཅན་གྱི་དོན་སྒྲུབ་པ་ལ་སྙིང་སྟོབས་སེམས་བསྐྱེད་ཆེན་པོ་ཡོད་པ་ལ་སེམས་དཔའ་ཞེས་ལབ་དགོས་པའི་རྒྱུ་མཚན་དེ་རེད།
ད་ནི་ཐུན་མོང་གི་སྔོན་འགྲོ་གཉིས་པ་མི་རྟག་པ་བསྟན་པ་རེད། དེ་ཡང་ང་རང་ཚོ་དམ་པའི་ཆོས་ཉམས་སུ་ལེན་པ་ལ་མི་རྟག་པའི་གནས་ཚུལ་མ་ཤེས་ན། ང་ཚོས་ཆོས་ཐོས་བསམ་སྒོམ་གསུམ་ཡང་དག་པ་ཞིག་རྩ་བ་ནས་སྒྲུབ་ཐུབ་ཀྱི་མ་རེད། དེ་ཡིན་ཙང་སངས་རྒྱས་བཅོམ་ལྡན་འདས་ཀྱི་ཆོས་ཀྱི་འཁོར་ལོ་བསྐོར་བའི་ཐོག་མར་འདུས་བྱས་ཐམས་ཅད་མི་རྟག་པའོ་གསུངས་ནས་ཐོག་མར་མི་རྟག་པ་བསྟན་པ་རེད། ང་རང་ཚོ་ཆོས་ཉམས་སུ་ལེན་མཁན་རྣམས་ཀྱིས་མི་རྟག་པའི་ཚུལ་དེ་ཤེས་དགོས་པ་ཞེ་དྲག་གལ་ཆེན་པོ་རེད། མི་རྟག་པ་ཟེར་བ་དེ་གཙོ་བོ་ངོས་གཟུང་ས་ག་བར་བཟུང་གི་ཡོད་ཅེ་ན། དུས་ལ་ངོས་བཟུང་བ་རེད། དུས་ག་འདྲ་རེད་ཟེར་ན། དཔེར་ན་ང་རང་ཚོ་འཛམ་བུ་གླིང་གི་མི་ཐམས་ཅད་ལ་འདས་པ་དང་མ་འོངས་པ་དང་ད་ལྟ་ཟེར་བའི་སྐད་ཆ་དང་། མི་ཚེ་དང་ལོ་དང་ཟླ་བ་དང་ཞག་པོ་ཆུ་ཚོད་དེ་ནས་སྐར་མ་སྐར་ཆ་དེ་འདྲའི་སྐད་ཆ་བཤད་བསྡད་ཡག་དེ་ཚང་མ་དུས་ཚོད་ཟེར་བ་དེ་ལྟ་བུ་ཞིག་རེད། དེ་འདྲའི་དུས་ཚོད་གྲངས་ངོས་ཟིན་པ་དེས་ག་རེ་བྱེད་ཀྱི་ཡོད་རེད་ཟེར་ན། འཛམ་བུ་གླིང་གི་མི་ཚང་མ་དཀའ་ལས་ཁག་པོ་དང་བྲེལ་བ་ཆེན་པོ་བྱེད་བསྡད་ཡག་དེ་དུས་ཚོད་འདིས་བཟོས་པ་རེད། དུས་ལ་རྟག་པར་འཛིན་པའི་བློ་སྐྱེ་ཞིང་བློ་དེ་ལ་བརྟེན་ནས་སེམས་དེའི་ཁ་ལ་དུས་ཚོད་འདི་ཡི་སྒང་ལ་ལས་ཀ་དེ་འདྲ་བོ་བྱེད་དགོས་ཀྱི་ཡོད། འདི་འདྲ་བོ་ཚར་དགོས་ཀྱི་ཡོད། འདི་ལྟ་བུ་ཞིག་ཚར་ཐུབ་ཀྱི་མ་རེད་བསམ་པ་སོགས་ངང་གིས་སེམས་ལ་བྲེལ་བ་ཆེན་པོ་ཞིག་ཡོང་གི་ཡོད་རེད། སེམས་ལ་བྲེལ་བ་འཁོར་ཡོང་དུས་སེམས་དེ་ལ་དངངས་ཚབ་སྐྱེས་ནས་སེམས་ལ་དཀའ་ངལ་སྤྲད་ཀྱི་ཡོད་རེད། དེ་ཡིན་ཙང་ང་རང་ཚོ་འཛམ་བུ་གླིང་གི་མི་ཡི་འགྲོ་བ་ཐམས་ཅད་ལ་དེ་ལྟ་བུའི་དཀའ་ངལ་ཡོད་པ་རེད། ཁ་ཤས་ད་ལྟ་མཆོད་རྟེན་གྱི་སྐོར་ལམ་ལ་ཡོད་མཁན་སྤྲང་པོ་དེ་ཚོ་ལ་ཕལ་ཆེར་མི་ཚོ་སྐོར་བ་ག་དུས་ཡོང་གི་ཡོད་ན། མི་མང་པོ་ག་དུས་ཡོང་གི་ཡོད་ན་བསམ་པ་དེ་འདྲའིི་དུས་ཚོད་ཀྱིས་དཀའ་ངལ་ཡོད་ཀྱི་རེད་མ་གཏོགས་ཏོག་ཙམ་དཀའ་ངལ་ཆུང་བ་ཡོད་འགྲོ། དེ་མ་གཏོགས་ང་རང་ཚོ་མི་སུ་ལ་ཡིན་ན་ཡང་ཚང་མ་དུས་རྟག་པར་འཛིན་པའི་བློ་དེ་ལ་བརྟེན་ནས་གཅིག་མ་ཚར་བ་དང་མ་ཐུབ་པ་དང་དེ་འདྲའི་དངངས་ཚབ། མ་འོངས་པ་ཡིན་ནའང་དེ་འདྲ་བོ་བྱེད་དགོས་བསམ་པ་དེ་འདྲའི་བློ་ལ་བརྟེན་ནས་བྲེལ་བ་དང་དཀའ་ངལ་དེ་ཚོ་ཚང་མ་དུས་ལ་རྟག་པར་འཛིན་པ་ལ་བརྟེན་ནས་འབྱུང་གི་ཡོད་པ་རེད། མི་རྟག་པ་ག་འདྲ་རེད་ཟེར་ན། དུས་ཟེར་བ་དེ་རང་བཞིན་གྱིས་གྲུབ་པ་ཞིག་མ་རེད། དུས་ནི་ང་རང་ཚོའི་བློས་བཏགས་ནས་བཟོས་བཞག་པ་མ་གཏོགས་དངོས་སུ་གྲུབ་པ་ཞིག་མེད་པ་ཡིན་ཙང་མི་རྟག་པ་རེད། ང་རང་ཚོས་བློས་ག་འདྲ་བྱས་ནས་བཏགས་པ་རེད་དམ་ཅེ་ན། དཔེར་ན་ད་ལྟ་འཛམ་བུ་གླིང་ལྟ་བུ་ཞིག་ཡིན་ན་ང་རང་ཚོ་ལུང་པ་ཁ་ཤས་ལ་དབྱར་ཁ་ཡིན་པའི་སྐབས་ལ་ཁ་ཤས་དགུན་ཁའི་དུས་ཚོད་བརྩི་བཞིན་ཡོད། ཡང་ཁ་ཤས་ལ་ད་ལྟ་ཉི་མ་ཤར་གྱི་ཡོད་རེད་དེ་ཁ་ཤས་ལ་མུན་རུབ་ནས་ང་ཚོ་ཡར་ལངས་དུས་ཁོ་ཚོ་མར་ཉལ་ཡག་དང་ང་ཚོ་མར་ཉལ་དུས་ཁོ་ཚོ་ཡར་ལངས་དགོས་ཀྱི་ཡོད་རེད། དེ་ནང་བཞིན་ཆུ་ཚོད་བཅུ་གཉིས་ཡོད་པ་གཅིག་པ་ཡིན་ན་ཡང་དུས་ཚོས་ཁ་ཁ་རེད། དེ་ག་རེ་རེད་ཟེར་ན། སོ་སོ་སོ་སོའི་ལུང་པའི་མི་ཚོས་བློས་བཏགས་བཞག་པ་མ་གཏོགས་དངོས་གནས་དྲང་གནས་ཀྱི་ཕྱི་ལོག་ནས་དུས་ཚོད་ལོ་དང་ཟླ་བ་ཆུ་ཚོད་ལ་སོགས་པ་དེ་ཚོ་ཚང་མ་གྲུབ་པ་མེད་པ་ཡིན་ཙང་དུས་ཚོད་སྔ་ཕྱི་དང་ཉིན་མཚན་མི་འདྲ་བྱུང་བ་རེད། སོ་སོའི་བློས་བཏགས་པ་ཡིན་ཙང་མི་རྟག་པ་རེད། དེ་ཡང་།
ཕྱི་ནང་སྣོད་བཅུད་འདུས་བྱས་ཆོས་ཐམས་ཅད། །
མཐའ་བཞིའི་ཚུལ་གྱི་སྐད་ཅིག་ཀྱང་མི་རྟག །
ཁྱད་པར་འགྲོ་བའི་ཚེ་སྲོག་རླུང་གསེབ་ཀྱི། །
མར་མེ་དང་ནི་ཆུ་ཡི་ཆུ་བུར་བཞིན། །
དེ་ཡང་བདག་ཉིད་ངེས་པར་འཆི་བ་དང་། །
ནམ་འཆི་ཆ་མེད་པ་ནི་མྱུར་དུ་འཆི། །
འཆི་རྐྱེན་མང་ཞིང་མི་འདོད་བཞིན་དུ་འཆི། །
དེ་ལ་གང་གིས་ཀྱང་ནི་ཟློག་མི་ནུས། །
འཆི་ཚེ་སྡུག་བསྔལ་བཟོད་གླགས་མེད་མྱོང་ཞིང་། །
དེ་ཚེ་དམ་པའི་ཆོས་ལས་སྐྱབས་གཞན་མེད། །
དེས་ན་བློ་སྣ་བསྟུངས་ཤིང་སྐྱོ་ཤས་སྐྱེད། །
ལོང་མེད་བསམ་པ་དྲག་པོས་དགེ་ལ་འབུངས། །
ཞེས་པ་ལྟར། ད་ལྟ་ང་རང་ཚོ་འཇིག་རྟེན་གྱི་ཁམས་འདི་ཡི་ཕྱི་སྣོད་ཀྱི་འཇིག་རྟེན་དང་ནང་བཅུད་ཀྱི་སེམས་ཅན་ལ་སོགས་པའི་སྣོད་བཅུད་དང་། འདུས་བྱས་ཀྱི་ཆོས་འདི་དག་ཐམས་ཅད་རྒྱུ་དང་རྐྱེན་ལ་བརྟེན་ནས་འདུ་བྱས་པའི་ཕྱིར་ན་མི་རྟག་པ་ཡིན་པ་དང་། མི་རྟག་པ་ཡིན་པའི་ཚུལ་ག་འདྲ་རེད་ཟེར་ན། སྐྱེ་བའི་ཐ་མ་འཆི་བ་དང་། ནོར་བསགས་པའི་ཐ་མ་འཛད་པ་དང་། ཀ་བ་བསླངས་པའི་ཐ་མ་འགྱེལ་བ་དང། གྲོགས་འདུས་པའི་ཐ་མ་བྲལ་བ་སྟེ་འདུས་བྱས་ཀྱི་ཆོས་ཐམས་ཅད་མཐའ་བཞིའི་ཚུལ་གྱིས་མི་རྟག་པའི་རང་བཞིན་ལས་མ་འདས་པ་ཡིན། དེ་དག་ཐམས་ཅད་སྐད་ཅིག་སྐད་ཅིག་འགྱུར་བའི་རང་བཞིན་ཡིན་ཙང་མི་རྟག་པ་ཡིན་གསུངས་པ་རེད། ཁྱད་པར་དུ་འགྲོ་བའི་ཚེ་སྲོག་ནི་རླུང་གསེབ་ཀྱི་མར་མེ་ལྟ་བུའམ་ཆུའི་ཆུ་བུར་བས་ཀྱང་མི་རྟག་པ་ཡིན་པ་དང་། དེ་ཡང་མ་ཡི་མངལ་དུ་ལུས་ཆགས་པ་ནས་བཟུང་སྟེ་འཆི་བའི་འགོ་བཙུགས་པ་རེད། འཆི་བ་ཟེར་བ་ནི་ལུས་ཞིག་པ་ལ་ཟེར་གྱི་ཡོད། ལུས་དེ་འཇིག་པའི་འགོ་ག་དུས་བཙུགས་པ་རེད་དམ་ཟེར་ན། མ་ཡི་མངལ་དུ་ལུས་ཆགས་པ་ནས་བཟུང་སྟེ་འཇིག་པའི་འགོ་བཙུགས་ནས་ད་ལྟ་ཡིན་ན་ཡང་ཤིན་ཏུ་ཕྲ་བའི་སྐད་ཅིག་སྐད་ཅིག་གིས་དུས་དེ་འཇིག་འགྲོ་གིན་ཡོད། འཇིག་པའི་ཐ་མ་ཞེས་པ་ནི་རོ་རུ་གྱུར་པའི་གནས་སྐབས་དེ་ལ་བཏགས་པ་རེད་མ་གཏོགས་སྤྱིར་བཏང་སྐྱེ་བའི་འགོ་བཙུགས་པ་ཙམ་གྱིས་ནི་འཆི་བའི་འགོ་བཙུགས་པ་རེད། མི་རྟག་པ་མ་ཤེས་པའི་བློ་ག་འདྲ་ཡོད་རེད་ཅེ་ན། ང་ཚོ་སྐྱེས་ནས་ལུས་དེ་རྟག་པ་འདྲ་བོ་ཡིན་པར་བསམ་ནས་སྡོད་ཀྱི་ཡོད་རེད། ཡིན་ནའང་དངོས་གནས་བྱས་ན་རྟག་པ་ངེས་པ་ཡོད་མ་རེད། ང་རང་ཚོའི་འགྲོ་བ་སེམས་ཅན་རྣམས་ཀྱི་ཚེ་སྲོག་ནི་འཇིག་པར་སླ་བ་ག་འདྲ་ཡོད་རེད་ཟེར་ན། རླུང་ཆེན་པོའི་ནང་དུ་མར་མེ་བཞག་པ་ལྟ་བུ་དང་། ཆུ་ཡི་ནང་གི་ཆུ་བུར་ལྟ་བུ་ཤིན་ཏུ་ནས་ཀྱང་འཇིག་པར་སླ་བ་ཡིན་པ་གསུངས་ཡོད་རེད། མི་རྟག་པ་ཡིན་པ་མ་ཤེས་པའི་སྐབས་ལ་ཡུན་རིང་པོ་རྟག་པར་འཛིན་པའི་བློ་སྐྱེད་ཀྱི་ཡོད་རེད་དེ། དངོས་གནས་བསམ་བློ་ཡག་པོ་ཞིག་བཏང་ནས་གནས་ཚུལ་ངོ་ཤེས་པ་ཡིན་ན་དེ་ལྟ་བུའི་རྟག་པ་ཡོད་མ་རེད། མི་རྟག་པ་ཡིན་པའི་རྒྱུ་མཚན་དང་པོ་གང་རེད་ཟེར་ན། ང་ཚོ་ངེས་པར་དུ་ཤི་ཡག་རེད། རྒྱུ་མཚན་གཉིས་པ་ངེས་པར་ཤི་བ་དེ་ཡང་ག་དུས་ཤི་ཡོང་ད་ལྟ་དུས་ཚོད་གཏན་གཏན་མེད་པས་ནམ་འཆི་ཆ་མེད་རེད། རྒྱུ་མཚན་གསུམ་པ་ནམ་འཆི་ཆ་མེད་པ་དེའི་ནང་ནས་ཀྱང་མྱུར་དུའམ་མགྱོགས་པོ་ཤི་ཡག་གི་ཉེན་ཁ་མང་པོ་ཡོད་རེད། དགྲ་ལྟ་བུ་དང་ནད་ལྟ་བུ་དེ་ཚོས་ཤི་བའི་རྐྱེན་བྱེད་ཀྱི་ཡོད། དེ་ཙམ་དུ་མ་ཟད་ང་རང་ཚོས་བསམ་བློ་ཡག་པོ་ཞིག་བཏང་ན་ཤི་བའི་རྐྱེན་ཞེ་དྲག་གི་མང་པོ་ཡོད་རེད། དངོས་གནས་སོ་སོ་ལ་ཕན་པའི་མཐུན་རྐྱེན་ཟས་དང་གོས་དང་གྲོགས། དེ་ག་ནང་བཞིན་གནས་ཁང་དང་རྒྱུ་ལོངས་སྤྱོད་ལ་སོགས་པ་འདི་ཚོས་ཀྱང་འཆི་བའི་རྐྱེན་བྱེད་སྲིད་པ་རེད། དེ་འདྲ་ཡིན་དུས་ང་ཚོ་མྱུར་དུ་འཆི་ཡག་ལ་དཔེ་ཉེན་ཁ་ཆེན་པོ་ཡོད་པ་དང་། ཤི་བའི་གནས་སྐབས་དེ་ལ་ང་ཚོ་ཤི་ཡག་ལ་འདོད་པ་ཡོད་མ་རེད་དེ་འདོད་པ་མེད་བཞིན་དུ་རང་དབང་མེད་པར་ང་ཚོ་ཤི་འགྲོ་ཡི་ཡོད་རེད། དེའི་གནས་སྐབས་ལ་ཕན་པ་དེ་ཆོས་ཉམས་སུ་ལེན་པ་ཡོད་ན་མ་གཏོགས་གཞན་དག་གང་གིས་ཀྱང་རོགས་རམ་བྱེད་ཐུབ་པའི་ཐབས་དང་ཕན་པའི་ཐབས་ཡོད་མ་རེད། དེས་ན་ད་ལྟ་ང་རང་ཚོ་རང་དབང་ཡོད་དུས་ཆོས་ལ་བརྩོན་འགྲུས་སྐྱེད་དགོས་ཀྱི་འདུག
འོ་ན་མི་རྟག་པ་དེ་ལྟ་བུ་ལ་བསམ་བློ་མང་པོ་བཏང་ན་དེའི་ཕན་འབྲས་ག་རེ་ཡོང་གི་འདུག་བལྟས་ན། ང་ཚོ་ལ་སེམས་ཁྲལ་དང་འཇིགས་སྐྲག་མང་པོ་སྐྱེ་ཡོང་གི་རེད་དེ་མ་གཏོགས་དགོས་པ་གང་ཡོད་བསམ་ན། དེ་དེ་འདྲ་མ་རེད་མི་རྟག་པ་ཁོ་རང་དངོས་པོའི་གནས་ཚུལ་ཡིན་པ་ལ་ཡིན་པར་ང་ཚོས་ཤེས་ཀྱི་ཡོད་རེད། མི་རྟག་པ་ཡིན་པ་ལ་ཡིན་པར་ཤེས་ན་དེའི་ཕན་ཐོགས་ག་རེ་ཡོད་རེད་ཟེར་ན། ང་རང་ཚོ་སྡུག་བསྔལ་མང་པོ་ཡོད་པ་དེ་རྟག་པར་འཛིན་པ་ལ་བརྟེན་ནས་ཡོང་གི་ཡོད། མི་རྟག་པ་ཤེས་ན་སེམས་ཀྱི་སྟེང་ལ་སྡུག་བསྔལ་ཉུང་དུ་འགྲོ་བ་ནི་དགོས་པ་དང་པོ་རེད། དེའི་སྟེང་དུ་དམ་པའི་ཆོས་སྒྲུབ་པ་དེ་ད་ལྟ་ད་ལྟ་ནས་མ་སྒྲུབ་ན་མི་རྟག་པ་རེད། མ་འོངས་པ་ལ་སྒྲུབ་ཡག་གི་དུས་ཚོད་ཐོབ་ཀྱི་མ་རེད་བསམ་པའི་བློ་ཞིག་སྐྱེས་པ་ནི་དགོས་པ་གཉིས་པ་རེད། མི་རྟག་པ་བསམ་བློ་བཏང་པའི་འབྲས་བུར་རང་གི་འཛིན་ཆགས་ཀྱི་སྡུག་བསྔལ་ཞི་བ་དང་། དམ་པའི་ཆོས་སྒྲུབ་པ་ལ་བརྩོན་འགྲུས་སྐྱེད་པར་བྱེད་པ་ནི་དགོས་པ་གསུམ་པ་ཡིན།
ད་ནི་ཐུན་མོང་གི་སྔོན་འགྲོ་གསུམ་པ་ལས་འབྲས་ཀྱི་སྐོར་བཤད་པ་རེད། ལས་འབྲས་ཟེར་བ་ནི། ང་རང་ཚོ་མ་ཤེས་པ་དང་རྨོངས་པ་ལ་བརྟེན་ནས་སྲིད་པ་ཁམས་གསུམ་འཁོར་བའི་གནས་འདི་ལ་སྡུག་བསྔལ་དང་མི་འདོད་པ་ཚང་མ་ལས་འབྲས་ཀྱི་གནས་ཚུལ་མ་ཤེས་པ་རྨོངས་པ་ལ་བརྟེན་ནས་བྱུང་པ་རེད། དེ་འདྲ་ཡིན་ཙང་ལས་འབྲས་ཀྱི་རྣམ་གཞག་ཤེས་པ་བྱེད་རྒྱུ་དེ་ཞེ་དྲག་གལ་ཆེན་པོ་རེད། ལས་འབྲས་ཟེར་བ་དེ་ཆོས་ལུགས་ཀྱི་ལྟ་བ་གཅིག་པུ་རེད་དམ་ཞེ་ན། ཆོས་ལུགས་ཀྱི་ལྟ་བ་ཞིག་མ་རེད། ལས་འབྲས་ཟེར་བ་ནི་ནང་པ་སངས་རྒྱས་པའི་ཆོས་ཀྱི་ནང་གི་ལུགས་སྲོལ་གཅིག་རེད་དམ་ཞེ་ན་དེ་ཡང་མ་རེད། ལས་འབྲས་ནི་ང་རང་ཚོ་སྲིད་པ་ཁམས་གསུམ་འཁོར་བའི་འཇིག་རྟེན་གྱི་ཁམས་འདི་ཐམས་ཅད་ཀྱི་གནས་སྟངས་དང་གནས་ཚུལ་རང་བཞིན་གང་ཡིན་པ་དེ་ལ་ལས་འབྲས་ཟེར་བ་རེད། སེམས་ཅན་ཐམས་ཅད་ཀྱིས་སེམས་ཀྱི་རང་བཞིན་གནས་ལུགས་མ་རྟོགས་པར་འཁྲུལ་པའི་རྟོགས་པ་ལ་བརྟེན་ནས་ལས་སྣ་ཚོགས་པ་བསགས་པ་རེད། དེ་ཡིན་ཙང་ལས་སྣ་ཚོགས་པ་བསགས་པ་ལས་འཁོར་བའི་འཁྲུལ་སྣང་ཡང་སྣ་ཚོགས་པ་བྱུང་པ་རེད།
ལས་རྣམས་ཀྱང་ནི་སྣ་ཚོགས་ལས། །
དེ་ཡིས་འགྲོ་འདི་སྣ་ཚོགས་བྱས། །
ཞེས་སངས་རྒྱས་ཀྱི་གསུངས་པ་ལྟར་ད་ལྟ་ཁམས་གསུམ་འཁོར་བའི་འགྲོ་བ་སེམས་ཅན་གྱི་ནང་ལ་བདེ་བ་དང་སྡུག་བསྔལ་འདྲ་མིན་སྣ་ཚོགས་པ་དེ་འདྲ་ཡོད་བསྡད་པ་འདི་གང་ལ་བརྟེན་ནས་བྱུང་བ་རེད་ཟེར་ན། ལས་སྣ་ཚོགས་པ་བསགས་པ་ལ་བརྟེན་ནས་བྱུང་བ་ཡིན་པར་གསུངས་ཡོད་རེད། ལས་དང་འབྲས་བུ་ཟེར་བ་འདི་བསམ་བློ་བཏང་ན་ཐག་རིང་པོ་གཅིག་དང་ཡོང་རྒྱུ་མེད་པ་ཞིག་ལ་བསམ་བློ་བཏང་དགོས་ཀྱི་མིན་འདུག ལས་འབྲས་ཞེས་པ་ད་ལྟ་ང་རང་དངོས་སུ་སོ་སོའི་ལུས་དང་སེམས་ལ་ཚོར་བ་བདེ་བ་དང་སྡུག་བསྔལ་ག་རེ་མྱོང་གི་འདུག་འདི་ཚོ་སྐྱེ་བ་སྔ་མའི་ལས་ཀྱི་འབྲས་བུ་རེད། ད་ལྟ་ལུས་ངག་ཡིད་གསུམ་གྱི་ལས་ག་རེ་བྱེད་འདུག དེ་མ་འོངས་པའི་བདེ་སྡུག་གི་རྒྱུ་རེད། དེ་འདྲ་ཡིན་ཙང་ལས་འབྲས་ཟེར་བ་དེ་མཐོང་རྒྱུ་མེད་པ་ཞིག་དང་ཐག་རིང་པོ་ཞིག་གི་གནས་ཚུལ་གཅིག་བསམ་མི་དགོས་པར་ད་ལྟ་ང་རང་ཚོས་དངོས་སུ་ཉམས་སུ་མྱོང་བཞིན་པ་འདི་རེད། ད་ལྟ་ང་རང་ཚོ་ལུས་ངག་ཡིད་གསུམ་གྱིས་བྱེད་བསྡད་པ་འདི་མ་འོངས་པའི་བདེ་སྡུག་གི་རྒྱུ་རེད། དེས་ན། སྔ་མ་གང་བྱས་ད་ལྟའི་ལུས་ལ་ལྟོས། །ཞེས་སྐྱེ་བ་སྔ་མ་ང་རང་ཚོ་ལུས་རྟེན་བཟང་པོ་ག་འདྲ་བྱུང་ཡོད་དང་མེད། ལས་བཟང་པོ་ག་འདྲ་བསགས་ཡོད་མེད་དེ་ད་ལྟའི་ལུས་འདི་ལ་བརྟགས་ན་ཤེས་ཐུབ་ཀྱི་རེད། དེ་གང་ཡིན་ཞེ་ན། ད་ལྟ་ང་རང་ཚོ་ལུས་དང་སེམས་སྡུག་བསྔལ་མི་འདོད་པ་ཡོད་ན་སྐྱེ་བ་སྔ་མ་ལ་ལས་བཟང་པོ་རང་མ་བྱས་པའི་ལུས་ཡག་པོ་མིན་པ་ཤེས་ཐུབ་པ་དང་། ལུས་དང་སེམས་ལ་བདེ་བ་དང་ཆོས་སྒྲུབ་པ་ལ་སོགས་པའི་མཐུན་རྐྱེན་ཕུན་སུམ་ཚོགས་པ་ཡོད་པ་འདི་སྐྱེ་བ་སྔོན་མ་ལ་ལུས་བཟང་པོས་ལས་བཟང་པོ་བྱས་པའི་རྣམ་སྨིན་ཡིན་པ་ཤེས་ཐུབ་ཀྱི་རེད། ཕྱི་མ་གར་སྐྱེ་ད་ལྟའི་ལས་ལ་རགས། །ཞེས་པས་སྐྱེ་བ་སྔ་མའི་ལས་གང་ཡིན་པ་དེ་ད་ལྟའི་ལུས་ལ་བརྟེན་ནས་རྟོགས་ཐུབ་པ་ནང་བཞིན་ཕྱི་མ་ཡིན་ན་ཡང་སྐྱེ་བ་བཟང་ངན་ག་བར་འགྲོ་མི་འགྲོ་དེ་ད་ལྟ་ཧ་གོ་ཐུབ་ཀྱི་རེད། གང་ཡིན་ཞེ་ན། ད་ལྟ་ལུས་ངག་ཡིད་གསུམ་གྱི་ལས་བཟང་པོ་བྱས་ན་མ་འོངས་པ་ལ་སྐྱེ་བ་བཟང་པོ་ཡོང་ཐུབ་པ་དང་། ད་ལྟ་ལུས་ངག་ཡིད་གསུམ་གྱིས་ལས་དགེ་བ་མ་བྱས་པ་ཡིན་ན་སྐྱེ་བ་ཕྱི་མར་ལུས་ངན་པ་ཡོང་བ་དེ་གཏན་འཁེལ་བ་རེད། དེ་འདྲ་ཡིན་ཙང་མ་འོངས་པའི་གནས་ཚུལ་ང་རང་ཚོས་མངོན་ཤེས་ཀྱི་སྒོ་ནས་མཐོང་ཐུབ་ཀྱི་མ་རེད་དེ། ཡིན་ན་ཡང་ད་ལྟའི་ལས་ལ་བརྟེན་ནས་སྐྱེ་བ་རྗེས་མའམ་མ་འོངས་པའི་སྐྱེ་བ་བཟང་པོ་དང་ངན་པ་གང་དུ་འགྲོ་མི་འགྲོ་དེ་ད་ལྟའི་སྒོ་གསུམ་གྱི་བྱ་སྤྱོད་ལ་རགས་ལས་ཡོད་གསུངས་པ་རེད། དེ་ལྟ་བས་ན།
འཆི་རྗེས་སྣུམ་ཟད་མར་མེ་ལྟ་བུའམ། །
ཡང་ན་གར་སྐྱེ་རང་དབང་ཡོད་མིན་ཏེ། །
དབང་མེད་ལས་ཀྱི་རྗེས་སུ་ངེས་པར་འབྲངས། །
སྤྱིར་ན་བདེ་སྡུག་སྣང་བ་སྣ་ཚོགས་པ། །
དགེ་སྡིག་ལས་ཀྱི་འབྲས་བུ་ཡིན་པར་གསུངས། །
དེ་ཡང་དགེ་བཅུ་སྤྱད་ལས་བདེ་འགྲོ་དང་། །
ཉོན་མོངས་དབང་གིས་མི་དགེ་བཅུ་སྤྱད་པས། །
ངན་འགྲོར་སྐྱེ་བའི་ཚུལ་སོགས་ཞིབ་ཏུ་བསམ། །
མདོར་ན་རང་གིས་བྱས་པའི་རྣམ་སྨིན་ནི། །
ཆུད་དུ་མི་ཟ་ནམ་ཞིག་རང་ཉིད་ཀྱིས། །
མྱོང་བར་ངེས་པས་དགེ་སྡིག་བླང་དོར་ཀུན། །
ཚུལ་བཞིན་འབད་ལ་རང་རྒྱུད་གཞིག་འགྲེལ་བྱོས། །
ཞེས་པ་ལྟར། སྤྱིར་ལས་འབྲས་ཀྱི་སྐོར་ལ་ང་རང་ཚོ་འཁོར་བའི་བདེ་སྡུག་གི་སྣང་བ་འདི་ཐམས་ཅད་རྒྱུ་མེད་རྐྱེན་མེད་རང་བཞིན་ལས་བྱུང་བ་མ་ཡིན་པ། འཁོར་བའི་བདེ་སྡུག་གི་སྣང་བ་འདི་གཞན་དག་སྣོད་བཅུད་བྱེད་པ་པོ་འདྲ་བོ་ཞིག་གིས་བཟོས་པ་ཡང་མ་ཡིན་པ། དེ་གང་ཡིན་ཞེ་ན། ང་རང་ཚོ་ནང་པ་སངས་རྒྱས་པའི་ལུགས་ལ་བདེ་སྡུག་གི་སྣང་བ་འདི་ཐམས་ཅད་སོ་སོ་རང་གི་ལས་བཟང་ངན་ལ་བརྟེན་ནས་བྱུང་བ་ཡིན་པ་ཡིད་ཆེས་བྱས། དེ་ལྟ་བུའི་ལས་མ་འོངས་པ་ལ་བདེ་བ་དང་སྡུག་བསྔལ་ག་འདྲ་མྱོང་དགོས་མིན་ལས་ལ་རགས་ལས་པ་ཡིན་པས། མ་འོངས་པ་འབྲས་བུ་སྡུག་བསྔལ་མི་འབྱུང་བའི་ཆེད་དུ་ད་རེས་ལུས་ངག་ཡིད་གསུམ་གྱིས་སྡིག་པ་མི་དགེ་བའི་ལས་ཉུང་དུ་བཏང་། སྤངས་ནས་གཙང་མ་བཟོས། མེད་པ་བྱས། མ་འོངས་པ་ལ་འབྲས་བུ་བདེ་བ་ཐོབ་པའི་ཆེད་དུ་ལུས་ངག་ཡིད་གསུམ་གྱིས་དགེ་བའི་ལས་ལ་སློབ་སྦྱོང་བྱས་ནས་དགེ་བའི་ལས་གོང་ནས་གོང་དུ་སྤེལ་ཏེ་བླང་དོར་བྱས་པ་འདིས་ལས་འབྲས་ཁྲིད་ཀྱི་རྩ་བ་དང་ནང་པ་སངས་རྒྱས་པའི་ཆོས་ཀྱི་རྩ་བ་ཡིན། མདོར་ན་བདེ་སྡུག་དེ་ལས་ཀྱི་འབྲས་བུ་ཡིན་པར་ཡིད་ཆེས་པ་དང་། ཡིད་ཆེས་བྱས་ནས་མ་འོངས་པའི་བདེ་སྡུག་དེ་ད་ལྟའི་དགེ་སྡིག་སྤངས་བླང་ལ་རགས་ལས་པར་ཤེས་པའི་ཐོག་ནས་སྤངས་བླང་བྱས་པ་དེ་ནང་པ་སངས་རྒྱས་པའི་ཆོས་ཀྱི་རྩ་བའམ་སྙིང་པོ་འདྲ་བོ་དེ་ལས་འབྲས་ཀྱི་གནད་བསྟན་པ་རེད།
ཐུན་མོང་གི་སྔོན་འགྲོ་བཞི་པ་འཁོར་བའི་ཉེས་དམིགས་སམ་སྡུག་བསྔལ་བསྟན་པ་རེད། ད་རེས་ང་རང་ཚོ་ཁམས་གསུམ་གྱི་སེམས་ཅན་ཐམས་ཅད་ཀྱི་ནང་ནས་ལུས་བཟང་ཤོས་དང་། དམ་པའི་ཆོས་སྒྲུབ་པ་ལ་འགལ་རྐྱེན་བྲལ་ཞིང་མཐུན་རྐྱེན་ཕུན་སུམ་ཚོགས་པའི་མི་ལུས་རིན་པོ་ཆེ་ཐོབ། དེའི་སྟེང་དུ་སངས་རྒྱས་ཀྱི་ཆོས་དང་མཇལ། ཆོས་སྟོན་མཁན་བླ་མ་དགེ་བའི་བཤེས་གཉེན་གྱིས་རྗེས་སུ་བཟུང་ནས་གང་ལྟར་ད་རེས་ང་ཚོ་དམ་པའི་ཆོས་ཐོས་བསམ་སྒོམ་གསུམ་བྱས་ནས་སངས་རྒྱས་ཀྱི་གོ་འཕང་བསྒྲུབ་ན་སྒྲུབ་ཐུབ་པའི་གོ་སྐབས་བཟང་པོ་འདི་ལྟ་བུ་ཐོབ་པའི་སྐབས་ལ། འགྲོ་བ་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱི་དོན་དུ་ད་རེས་སངས་རྒྱས་ཀྱི་གོ་འཕང་ཐོབ་པར་བྱ། དེའི་ཆེད་དུ་དམ་པའི་ཆོས་ཞུ་གི་ཡིན་བསམ་པ་ཐེག་པ་ཆེན་པོའི་སེམས་བསྐྱེད་གསལ་བཏབ་དགོས་ཀྱི་འདུག དམ་པའི་ཆོས་སྒྲུབ་པ་ལ་འགལ་རྐྱེན་བྲལ་ཞིང་མཐུན་རྐྱེན་ཕུན་སུམ་ཚོགས་པའི་གོ་སྐབས་འདི་ལྟ་བུ་ག་འདྲ་བྱས་ནས་བྱུང་བ་རེད་དམ་ཟེར་ན། ང་རང་ཚོ་སྐྱེ་བ་མང་པོ་ལ་བསོད་ནམས་ཀྱི་ཚོགས་རྒྱ་ཆེན་པོ་བསགས་པ་དང་། སྨོན་ལམ་རྒྱ་ཆེན་པོ་བཏབ་པ་དང་། ལས་བཟང་པོ་མང་པོ་བསགས་པའི་འབྲས་བུ་ལ་བརྟེན་ནས་ད་རེས་ང་རང་ཚོ་འདི་ལྟ་བུ་གོ་སྐབས་ཐོབ་པ་རེད། ད་རེས་འདི་ལྟ་བུའི་གོ་སྐབས་བཟང་པོ་འདི་ལ་ང་ཚོས་བེད་སྤྱོད་ཡག་པོ་ཞིག་མ་བྱས་ན་མ་འོངས་པ་ལ་ཡང་བསྐྱར་འདི་ལྟ་བུ་ཐོབ་ཐུབ་ཀྱི་མ་རེད་དམ་ཞེ་ན། ཤིན་ཏུ་ནས་ཀྱང་ཐོབ་པར་དཀའ་བ་རེད། ད་རེས་གོ་སྐབས་ཕུན་སུམ་ཚོགས་པ་དེ་ལ་དམ་པའི་ཆོས་བསྒྲུབས་ནས་སངས་རྒྱས་ཀྱི་གོ་འཕང་སྒྲུབ་པར་བྱེད་པ་ལ་འགལ་རྐྱེན་ཆེ་ཤོས་གང་ཡིན་ཞེ་ན། འཁོར་བ་འདི་ལ་བདེ་བར་འཛིན་པའི་བློ་དང་ཞེན་ཆགས་ཀྱི་བློ་དེ་གཉིས་དམ་པའི་ཆོས་སྒྲུབ་པ་ལ་འགལ་རྐྱེན་ཆེ་ཤོས་རེད། དེ་ཡང་འཁོར་བ་འདི་གང་ཡིན་ཞེ་ན། འཁོར་བ་འདི་དངོས་གནས་རང་བཞིན་དེ་བདེ་བ་མ་རེད། བདེ་བའི་རང་བཞིན་མ་རེད། འཁོར་བ་ནི་སྡུག་བསྔལ་གྱི་རང་བཞིན་རེད། ཡིན་ན་ཡང་བློ་འཁྲུལ་པའི་དབང་གིས་སྡུག་བསྔལ་ལ་བདེ་བར་འཁྲུལ་ནས་བསྡད་ཀྱི་ཡོད། དཔེར་ན་མི་གཙང་པ་ལ་སྦྲང་མས་ཆགས་པ་བཞིན་དུ་ང་རང་ཚོ་སྡུག་བསྔལ་ལ་བདེ་བར་འཁྲུལ་ནས་འཁོར་བ་ལ་ཞེན་ཅིང་ཆགས་བསྡད་ཀྱི་ཡོད་རེད། དེ་ལྟ་བུའི་བློ་དེས་དམ་པའི་ཆོས་སྒྲུབ་པ་ལ་འགལ་རྐྱེན་ཆེ་ཤོས་ཆགས་ཡོད། སངས་རྒྱས་བཅོམ་ལྡན་འདས་ཀྱི་ཆོས་བསྟན་པའི་སྐབས་ལ་ཐོག་མར་འདུས་བྱས་ཐམས་ཅད་ནི་མི་རྟག་པའོ། །ཟག་བཅས་ཐམས་ཅད་ནི་སྡུག་བསྔལ་བའོ། །ཞེས་གསུངས་པ་དེས་འཁོར་བའི་ཆོས་ཐམས་ཅད་སྡུག་བསྔལ་གྱི་རང་བཞིན་ཡིན་པ་བསྟན་པ་རེད། དེ་བསྟན་ཡོང་དུས་སངས་རྒྱས་བཅོམ་ལྡན་འདས་ཀྱིས་ང་རང་ཚོ་ལ་འཁོར་བའི་རང་བཞིན་དེ་སྡུག་བསྔལ་ཡིན་པ་ངོ་སྤྲོད་གནང་གི་ཡོད་རེད། ངོ་སྤྲོད་བྱས་པ་འདིས་འཁོར་བའི་སེམས་ཅན་རྣམས་ལ་དང་པོ་གོ་ཡོང་དུས་ཞེ་དྲག་སྙན་པོ་རང་ཡོད་མ་རེད། སེམས་ལ་དགའ་བོ་ཡོད་མ་རེད། ཡིན་ན་ཡང་ཐབས་ཡོད་མ་རེད། དངོས་གནས་བདེན་པ་རེད། འཁོར་བ་འདི་སྡུག་བསྔལ་གྱི་རང་བཞིན་ཡིན་པ་རེད། དེ་འདྲ་ཡིན་ཙང་ཐོག་མར་སངས་རྒྱས་ཀྱིས་ཟག་བཅས་ཐམས་ཅད་ནི་སྡུག་བསྔལ་བའོ་ཞེས་བསྟན་པ་རེད། འཁོར་བའི་སྡུག་བསྔལ་ངོ་སྤྲོད་བྱས་པ་དེས་ག་རེ་ཕན་གྱི་ཡོད་རེད་ཟེར་ན། འཁོར་བ་སྡུག་བསྔལ་གྱི་རང་བཞིན་ཡིན་པ་ལ་ཡིན་པ་ཤེས་ཀྱི་རེད། དེ་ཤེས་ན་སྡུག་བསྔལ་དེ་ལས་ཐར་པའི་ཐབས་དྲན་ཐུབ་ཀྱི་ཡོད་རེད། དེ་དྲན་པ་ལ་བརྟེན་ནས་སངས་རྒྱས་ཀྱི་གསུངས་དམ་པའི་ཆོས་ལ་འཇུག་པའི་བློ་སྐྱེ་བ་དང་། དེ་ལ་བརྟེན་ནས་སངས་རྒྱས་ཀྱི་གོ་འཕང་སྒྲུབ་ཐུབ་པ་ལ་སོགས་པ་དེ་ཚོ་ཡོང་གི་ཡོད། གཞན་ཡང་འཁོར་བ་སྡུག་བསྔལ་གྱི་རང་བཞིན་ཡིན་པར་ཤེས་པ་དེས་ཆོས་སྒྲུབ་པ་ལ་ཕན་ཐོགས་མང་པོ་འབྱུང་གི་ཡོད། སྡུག་བསྔལ་ཤེས་པ་དེ་ལ་ཡོན་ཏན་མང་པོ་ཡོད་རེད། དཀའ་ངལ་མེད་ཅིང་སྐྱིད་པོ་ཡོད་པ་ལོངས་སྤྱོད་འདྲ་བོ་དང་གཟུགས་དང་ཡོན་ཏན་ལ་སོགས་པ་ཡོད་པའི་རྒྱུ་མཚན་དུ་བྱས་ནས་ང་ཞེ་དྲག་ཁྱད་པར་འཕགས་པ་ཡིན་བསམ་པའི་ང་རྒྱལ་ཡོང་གི་ཡོད། སྡུག་བསྔལ་གྱི་རང་བཞིན་ཡིན་པ་ཤེས་ན་དེ་ལྟ་བུ་ང་རྒྱལ་ཡང་ཡོང་གི་མ་རེད། སྡུག་བསྔལ་ལ་བརྟེན་ནས་ང་རྒྱལ་སེལ་གྱི་ཡོད་རེད། སྡུག་བསྔལ་བྱུང་ན་སྡུག་བསྔལ་ལ་བརྟེན་ནས་གཞན་སེམས་ཅན་ལ་ཡང་སྙིང་རྗེ་སྐྱེ་སྲིད་པ་རེད།
གཞན་ཡང་སྡུག་བསྔལ་ཡོན་ཏན་ནི། །
འཁོར་བ་པ་ལ་སྙིང་རྗེ་སྐྱེ། །
དགེ་ལ་དགའ་ཞིང་སྡིག་ལ་འཛེམ། །
ཞེས་གསུངས་པ་བཞིན་དེ་ཡང་སྡུག་བསྔལ་གྱི་ཡོན་ཏན་རེད། སྡུག་བསྔལ་འབྱུང་བ་ལ་བརྟེན་ནས་དེ་ལས་གྲོལ་བའི་ཐབས་དམ་པའི་ཆོས་དང་སངས་རྒྱས་ལ་སོགས་པར་དད་པ་ཡང་སྐྱེ་སྲིད་པ་རེད། དེ་ཡིན་ཙང་སྡུག་བསྔལ་ཟེར་བ་དེ་ཡག་པོ་ཞིག་ཤེས་ན་དེ་ལ་བརྟེན་ནས་དམ་པའི་ཆོས་སྒྲུབ་པའི་རྐྱེན་བྱེད་པ་སོགས་ཡོན་ཏན་མང་པོ་ཡོད་ཅེས་གསུངས་ཡོད་པ་རེད། །
ད་ནི་སྡུག་བསྔལ་དངོས་བཤད་པ་ལ།
ཁམས་གསུམ་འཁོར་བ་རིགས་དྲུག་གར་སྐྱེས་ཀྱང་། །
སྡུག་བསྔལ་གསུམ་གྱིས་རྟག་ཏུ་རབ་མནར་ཏེ། །
དེ་ཡང་ཤིན་ཏུ་དོས་དྲག་ཡུན་རིང་པོར། །
དམྱལ་བ་ཚ་གྲང་ཡི་དྭགས་བཀྲེས་སྐོམ་དང་། །
དུད་འགྲོ་གཅིག་ལ་གཅིག་ཟའིསྡུག་བསྔལ་དང་། །
མི་ལ་སྐྱེ་རྒ་ན་འཆི་སོགས་དེ་བཞིན། །
ལྷ་མིན་འཐབ་རྩོད་ལྷ་ལ་འཕོ་ལྟུང་གི །
སྡུག་བསྔལ་དེ་རྣམས་མྱོང་བའི་ཚུལ་བསམ་སྟེ། །
ལྟར་སྣང་སྲིད་པའི་བདེ་འབྱོར་ཕྲ་མོ་འདི། །
དུག་དང་སྦྱར་བའི་ཟས་བཞིན་རིང་དུ་དོར། །
འཁོར་བ་མེ་འོབས་དང་འདྲ་འདི་ལས་ནི། །
ངེས་པར་ཐར་པའི་ཐབས་ཤིག་ད་རེས་རེམ། །
ཞེས་པ་ལྟར། འཁོར་བ་འདི་ལ་སྤྱིར་བཏང་གི་ལྷ་དང་ལྷ་མ་ཡིན་མི་སྟེ་བདེ་འགྲོ་གསུམ་དང་། དམྱལ་བ་དང་ཡི་དྭགས་དུད་འགྲོ་སྟེ་ངན་འགྲོ་གསུམ་བཅས་འགྲོ་བ་རིགས་དྲུག་ཡོད། འགྲོ་བ་རིགས་དྲུག་སོ་སོ་སོ་སོ་ལ་སྡུག་བསྔལ་མི་འདྲ་བ་ཞེ་དྲག་མང་པོ་ཡོད་པ་རེད། ཡིན་ན་ཡང་རིགས་དྲུག་སྤྱི་ཁྱབ་ལ་སྡུག་བསྔལ་གསུམ་གྱི་རང་བཞིན་ཡིན་པ་སྡུག་བསྔལ་གསུམ་དེ་ཚང་མ་ལ་ཡོད་པར་བསྟན་པ་རེད། སྡུག་བསྔལ་གསུམ་ནི་སྡུག་བསྔལ་གྱི་སྡུག་བསྔལ། འགྱུར་བའི་སྡུག་བསྔལ། ཁྱབ་པ་འདུ་བྱེད་ཀྱི་སྡུག་བསྔལ་ལོ། །
དང་པོ་ང་རང་ཚོ་མིའི་འགྲོ་བ་ལྟ་བུ་ལ་མཚོན་ན་མ་ཡི་མངལ་ནས་སྐྱེ་བའི་སྐབས་དང་། ཡར་ལོ་ན་རྒས་པའི་སྐབས་དང་། ན་བའི་སྐབས། འཆི་བའི་སྐབས་ཏེ་གཙོ་བོ་སྡུག་བསྔལ་ཆེན་པོ་བཞི། ལུས་དང་སེམས་ལ་དཀའ་ལས་ཁག་པོ་སྡུག་བསྔལ་གྱི་རིགས་སྤྱི་དང་བྱེ་བྲག་ལོངས་སྤྱོད་མེད་པ་རྣམས་རྩོལ་སྒྲུབ་ཀྱི་སྡུག་བསྔལ། ཡོད་པ་སྲུང་སྐྱོབ་དང་སྤེལ་བའི་སྡུག་བསྔལ། སོ་སོའི་ཕ་མ་སྤུན་མཆེད་གཉེན་ཉེ་བ་གྲོགས་པོ་ལ་སོགས་པ་སྙིང་དུ་བརྩེ་བ་རྣམས་བྲལ་བའི་སྡུག་བསྔལ། དགྲ་དང་གཅན་གཟན་ཁ་མཆུ་སོགས་མི་འདོད་པ་ཐམས་ཅད་འཕྲད་པའི་སྡུག་བསྔལ་སོགས་མདོར་ན་མི་ལ་རྩ་བའི་སྡུག་བསྔལ་ཆེན་པོ་བརྒྱད་དེ་ཚང་མ་ལ་སྡུག་བསྔལ་གྱི་སྡུག་བསྔལ་གསུངས་པ་རེད། གཉིས་པ་ང་རང་ཚོ་ཟས་དང་གོས་དང་ལོངས་སྤྱོད་དང་གནས་དང་གྲོགས་ལ་སོགས་པ་ཐམས་ཅད་ཕུན་སུམ་ཚོགས་པའི་ཚོར་བ་བདེ་བ་དང་། ལུས་ལ་ནད་མེད་པ་དང་སེམས་ལ་འདོད་པའི་དོན་ཐམས་ཅད་འགྲུབ་ཐུབ་པ་ལ་སོགས་པའི་ལུས་སེམས་གཉིས་ལ་བདེ་སྐྱིད་ལྟར་སྣང་བ་དེ་ཡང་སྡུག་བསྔལ་ཡིན་གསུངས་པ་རེད། ག་འདྲ་བྱས་ནས་སྡུག་བསྔལ་རེད་ཟེར་ན། ད་ལྟ་ལུས་དང་སེམས་ལ་གནས་སྐབས་ཀྱི་བདེ་སྐྱིད་ཡོད་པ་དེ་སྐད་ཅིག་སྐད་ཅིག་ལ་མི་རྟག་པ་འགྱུར་ནས་འགྲོ་ཡི་ཡོད། རྟག་པར་སྡོད་ཀྱི་ཡོད་མ་རེད། དེ་འགྱུར་ཡོང་དུས་དེའི་རྗེས་ལ་རིམ་པའི་སྡུག་བསྔལ་བར་གྱུར་བ་རེད། ད་ལྟ་བདེ་སྐྱིད་ལྟར་སྣང་དུ་སྣང་བ་ཡིན་ན་ཡང་དེ་སྐད་ཅིག་གཅིག་ལ་འཇིག་ཡོང་བའི་སྐབས་ལ་སྡུག་བསྔལ་ལ་འགྱུར་བ་ཡིན་པས་ན་སྡུག་བསྔལ་གྱི་རྒྱུ་ལྟ་བུ་ཡིན་པས་སྡུག་བསྔལ་གྱི་སྡུག་བསྔལ་ཞེས་བསྟན་པ་རེད། གསུམ་པ་ང་རང་ཚོ་སོ་སོ་སྐྱེ་བོ་རྣམས་ཀྱི་སྡུག་བསྔལ་ཡིན་པ་ལས་སླ་པོ་རྟོགས་ཐུབ་ཀྱི་ཡོད་མ་རེད། དངོས་གནས་བྱས་ན་འཁོར་བའི་བདེ་སྐྱིད་དེ་ཚོ་ཚང་མ་སྡུག་བསྔལ་གྱི་རྒྱུ་ཡིན་དུས་སྡུག་བསྔལ་ཡིན་པ་བསྟན་པ་རེད། སེམས་ལ་སྡུག་བསྔལ་གྱི་ཚོར་བ་མ་ཡིན་པ། བདེ་སྐྱིད་ཀྱི་ཚོར་བ་ཡང་མ་ཡིན་པ་བཏང་སྙོམས་ལྟ་བུ་དེ་ཡང་སྡུག་བསྔལ་ཡིན་པ་གསུངས་ཡོད། སྡུག་བསྔལ་དེ་ཁྱབ་པ་འདུ་བྱེད་ཀྱི་སྡུག་བསྔལ་བཏང་སྙོམས་ལྟ་བུ་སྡུག་བསྔལ་དེ་ག་འདྲ་རེད་ཟེར་ན། གཏི་མུག་རྨོངས་པའི་ངང་ལ་བཏང་སྙོམས་རྨོངས་པ་དང་གཏི་མུག་གི་ངང་ལ་སྡོད་ཀྱི་ཡོད་རེད། གཏི་མུག་དེ་ལ་བརྟེན་ནས་བདག་འཛིན་དང་ཉོན་མོངས་པ། དེའི་ལས་ལ་བརྟེན་ནས་འབྲས་བུ་སྡུག་བསྔལ་བྱུང་བ་ཡིན་པས་ཉོན་མོངས་དང་སྡུག་བསྔལ་ཐམས་ཅད་ཀྱི་འབྱུང་ཁུངས་འདྲ་བོ་དེ་གཏི་མུག་ཡིན་པས་དེ་ལ་བཏང་སྙོམས་ཁྱབ་པ་འདུ་བྱེད་ཀྱི་སྡུག་བསྔལ་ཡིན་པར་གསུངས་ཡོད། དེ་ཡིན་དུས་ང་རང་ཚོ་འཁོར་བའི་གནས་འདི་སྡུག་བསྔལ་གྱི་རང་བཞིན་མ་གཏོགས་བདེ་བ་མེད་པ། ད་ལྟ་འཁོར་བའི་བདེ་སྐྱིད་དེ་ཡང་དུག་དང་འདྲེས་པའི་ཁ་ཟས་བཟང་པོ་ལྟ་བུ་ཡིན་པ་དེ་འདྲ་གསུངས་ཡོད། རྒྱུ་མཚན་དེའི་ཕྱིར་ན་ང་རང་ཚོ་དམ་པའི་ཆོས་སྒྲུབ་མཁན་ཚོས་འཁོར་བ་ལ་ཞེན་ཆགས་དེ་སྤོང་དགོས་ཀྱི་ཡོད་རེད། ལས་དང་པོ་པ་རྣམས་ཀྱིས་འཁོར་བ་ལ་ཞེན་ཆགས་ག་འདྲ་བྱས་ནས་སྤང་དགོས་ཀྱི་རེད་དམ་ཟེར་ན། ང་ཚོ་འཁོར་བ་ལ་ཞེན་ཆགས་སྤངས་ཡིན་ཟེར་ནས་ཁ་ལག་མ་ཟ་བ་དང་། ཁང་པ་ལ་མ་བསྡད་པར་རི་ལ་འགྲོ་བ། གྲོགས་པོ་ཚང་མ་གཡུགས་ནས་སོ་སོ་གཅིག་པོ་འཐོན་དགོས་པའི་དོན་མ་རེད། འོ་ན་ག་འདྲ་རེད་ཟེར་ན། ད་ལྟ་ང་རང་ཚོ་འཁོར་བ་འདི་ལ་དད་པ་ཆེན་པོ་ཞེ་དྲག་ཡོད་རེད། དད་པ་ཡོད་པ་རེད་ལ་ཡིད་ཆེས་ཀྱང་ཡོད། དད་པ་དང་ཡིད་ཆེས་འདིས་ནོར་བ་རེད། དེ་འདྲ་ཡིན་ཙང་འཁོར་བ་ལ་ཡིད་ཆེས་དང་དད་པ་གཉིས་མར་ཆུང་རུ་བཏང་བ་དེ་ལ་ཞེན་ཆགས་སྤངས་གསུངས་པ་རེད། འཁོར་བ་ལ་དད་པ་དང་ཡིད་ཆེས་ཀྱི་སེམས་དེ་གང་ཐུབ་ཐུབ་ཉུང་དུ་གཏོང་ཐབས་བྱེད་དགོས། དེ་བྱུང་ན་སྡོད་རྒྱུ་དེ་འཁོར་བའི་ནང་ལ་ནམ་རྒྱུན་བཞིན་བསྡད་ན་འགྲིག་གི་རེད། ཞེན་ཆགས་མེད་པར་འཁོར་བའི་ནང་ལ་ཇི་ལྟར་སྡོད་ཐུབ་པ་རེད་བསམ་ན་སྡོད་ཐུབ་ཀྱི་ཡོད་རེད། དཔེར་ན་ང་རང་ཚོ་མགྲོན་ཁང་རིན་གོང་ཆེ་ཤོས་དང་ཡག་ཤོས་ཤིག་གི་ནང་ལ་ཉི་མ་ཁ་ཤས་ཤིག་བསྡད་པ་ཡིན་ན། དེའི་སྐབས་དེ་ལ་མགྲོན་ཁང་ཡག་པོ་དང་གློག་བརྙན་ཡག་པོ་ཁ་ལག་ཡག་པོ་ཚང་མ་ཡོད་རེད། དེ་ང་ཚོས་ཚང་མ་བེད་སྤྱོད་བྱེད་དགོས་ཀྱི་ཡོད་རེད། ཡག་པོ་དང་གཙང་མ་ག་ཚོད་ཡོད་རུང་དངོས་གནས་དྲང་གནས་འདི་རྣམས་ང་ཡི་ཡིན་བསམ་པའི་འཛིན་ཆགས་ཡོང་གི་ཡོད་མ་རེད། དཔེ་དེ་ནང་བཞིན་ང་རང་ཚོ་འཁོར་བ་འདི་ཡི་ནང་བསྡད་ཀྱང་འཛིན་ཆགས་སྤོང་ཐུབ་ཀྱི་ཡོད་རེད།
གཉིས་པ་ཐུན་མོང་མ་ཡིན་པའི་སྔོན་འགྲོ་ལ། རྒྱུ་སྣོད་དུ་རུང་བའམ་ཅི་བྱས་ཐར་པའི་ལམ་དུ་འགྲོ་བ་སྐྱབས་འགྲོ་སེམས་བསྐྱེད་ཀྱི་ཁྲིད་དང་། སྡིག་སྒྲིབ་དག་པར་བྱེད་པ་རྡོ་རྗེ་སེམས་དཔའི་སྒོམ་བཟླས། ཚོགས་གཉིས་རྫོགས་པར་བྱེད་པ་མཎྜལ། བྱིན་རླབས་མྱུར་དུ་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་དོ། །
ང་རང་ཚོ་དམ་པའི་ཆོས་སྒྲུབ་པ་ལ་ཆོས་ཀྱི་སྣོད་ཡང་དག་པར་གྱུར་པ་དང་ཆོས་ཀྱི་གཞི་ལྟ་བུ་དེ་སྐྱབས་འགྲོ། ལམ་ཡང་དག་པ་མཐར་པའི་ལམ་བྱེད་པ་ལ་བྱང་ཆུབ་མཆོག་ཏུ་སེམས་བསྐྱེད་པ། དེ་ཡིན་དུས་སྔོན་འགྲོ་དང་པོ་སྐྱབས་འགྲོ་སེམས་བསྐྱེད་ཀྱི་ཁྲིད་རེད། དེ་ཡང་།
དེ་ལྟར་སྲིད་པའི་སྡུག་བསྔལ་ལས་སྐྱོབ་པའི། །
སྐྱབས་ནི་དཀོན་མཆོག་གསུམ་ལས་གཞན་མ་མཆིས། །
དེས་ན་བདག་གཞན་མཁའ་ཁྱབ་འགྲོ་བ་ཀུན། །
སྐྱབས་སུ་འགྲོ་ལ་འདི་ལྟར་གསལ་གདབ་སྟེ། །
མདུན་མཁར་དཔག་བསམ་ལྗོན་ཤིང་ཡག་ག་ལྔ། །
གྱེས་པའི་དབུས་མར་སེང་ཁྲི་པད་ཟླའི་སྟེང་། །
རྩ་བའི་བླ་མ་རྡོ་རྗེ་འཆང་དབང་ནི། །
མཚན་དཔེ་རབ་རྫོགས་ལྷམ་མེ་ལྷན་ནེར་བཞུགས། །
དེ་སྟེང་བརྒྱུད་པའི་བླ་མ་ཐོ་བརྩེགས་དང་། །
མདུན་གཡས་རྒྱབ་དང་གཡོན་དུ་རིམ་པ་བཞིན། །
ཡི་དམ་སངས་རྒྱས་ཆོས་དང་དགེ་འདུན་རྣམས། །
སྤྲིན་གྱི་ཕུང་པོ་གཏིབས་བཞིན་བཞུགས་པ་ལ། །
བདག་སོགས་འགྲོ་ཀུན་རྫོགས་བྱང་མ་ཐོབ་བར། །
སྐྱབས་སུ་འགྲོ་ཞིང་བྱང་ཆུབ་སེམས་མཆོག་བསྐྱེད། །
མཐའ་མར་སྐྱབས་ཡུལ་འོད་ཞུ་བདག་ཉིད་ཀྱི། །
སྒོ་གསུམ་ལ་ཐིམ་གཉུག་མའི་རང་ངོར་ཞོག །
སྤྱིར་བཏང་ང་རང་ཚོ་སེམས་ཅན་སུ་ཡིན་ན་ཡང་སོ་སོ་ལ་བདེ་སྐྱིད་ཡོད་པའི་གནས་སྐབས་ལ་དམིགས་བསལ་གྱི་རོགས་པ་བྱེད་མཁན་དགོས་ཀྱི་ཡོད་མ་རེད། སོ་སོ་ལ་ཏོག་ཙམ་དཀའ་ངལ་འདྲ་བོ་འཕྲད་ན་དེའི་སྐབས་སོ་སོའི་དཀའ་ངལ་དེ་སེལ་ཐུབ་པའི་ཐབས་ཡོད་ན་སོ་སོས་སེལ་གྱི་རེད། རོགས་པ་མེད་ན་ཡང་འགྲིག་གི་རེད། དཀའ་ངལ་ཆེན་པོ་འཕྲད་ཡོང་དུས་སོ་སོའི་སེལ་མ་ཐུབ་པ་དེ་ལ་ཡིན་གཅིག་མིན་གཅིག་རོགས་པ་ཞིག་དྲན་གྱི་རེད། རོགས་པ་ཞིག་བཙལ་ནས་ཁྱེད་རང་གི་ང་ལ་རོགས་པ་བྱེད་རོགས་ཞེས་སྐྱབས་ཞུ་ཡག་གི་བློ་རང་བཞིན་གྱིས་སྐྱེ་ཡོང་གི་རེད། དེ་བཞིན་དུ་ད་ལྟ་ང་རང་ཚོ་སྲིད་པ་ཁམས་གསུམ་འཁོར་བའི་གནས་འདི་ལ་སྡུག་བསྡལ་དང་འཇིགས་པའི་རྣམ་གྲངས་དཔག་ཏུ་མེད་པ་ཞིག་ང་ཚོར་འཕྲད་ཡོང་གི་ཡོད་རེད། དེ་འཕྲད་པའི་སྐབས་ལ་སྡུག་བསྔལ་དང་འཇིགས་པ་དེས་སྡུག་བསྔལ་མྱོང་བསྡད་པ་མ་གཏོགས་སེལ་བའི་ཐབས་དང་ནུས་པ་སོ་སོ་ལ་ཡོད་མ་རེད། ནུས་པ་མེད་དུས་ད་ངེས་པར་དུ་སྐྱབས་ཤིག་འཚོལ་དགོས་ཀྱི་རེད། སྐྱབས་ཞུ་ས་དེས་སྐྱོབ་ཐུབ་པའི་ནུས་པ་ཞིག་དགོས་ཀྱི་ཡོད་ཙང་སྐྱོབ་ཐུབ་མཁན་གྱི་ནུས་པ་དེ་སངས་རྒྱས་ཆོས་དང་དགེ་འདུན་གསུམ་ལ་ཡོད་པས་དཀོན་མཆོག་གསུམ་ལ་སྐྱབས་སུ་འགྲོ་དགོས་པའི་རྒྱུ་མཚན་དེ་རེད། དེ་ལ་སྐྱབས་འགྲོ་ཟེར་གྱི་ཡོད། སྐྱབས་སུ་འགྲོ་བའི་ཡུལ་དཀོན་མཆོག་གསུམ་དང་། སྐྱབས་སུ་འགྲོ་བ་པོ་རང་དང་སེམས་ཅན་ཐམས་ཅད་ཐེག་པ་ཆེན་པོའི་སེམས་བསྐྱེད། སྐྱབས་སུ་འགྲོ་བའི་དུས་ད་ནས་བཟུང་སྟེ་སངས་རྒྱས་ཀྱི་གོ་འཕང་མ་ཐོབ་བར། དགོས་པ་གང་གི་ཆེད་དུ་ཡིན་ཞེ་ན། ཁམས་གསུམ་འཁོར་བའི་སྡུག་བསྔལ་ལས་གྲོལ་བའི་དོན་དུ་སྐྱབས་སུ་འགྲོ་བ་སྟེ། རྒྱུ་མཚན་ནམ་གནད་འདྲ་བོ་བཞིའི་སྒང་ནས་སྐྱབས་སུ་འགྲོ་ན་ཐེག་པ་ཆེན་པོའི་སྐྱབས་འགྲོ་སྒྲུབ་ཀྱི་ཡོད་རེད། སྐྱབས་སུ་འགྲོ་བའི་ཕན་ཡོན་ག་རེ་ཡོད་དམ་ཞེ་ན། ངན་སོང་གསུམ་ལས་སྐྱོབ་པ་དང་། ལམ་ལོག་པ་འཇིག་རྟེན་པའི་ལམ་ལས་སྐྱོབ་པ་དང་། ལམ་དམན་པ་ཐེག་པ་དམན་པའི་ལམ་ལས་བསྐྱབས་ཏེ་ཐེག་པ་ཆེན་པོའི་ལམ་ལ་འཇུག་པ་སོགས་མདོར་ན་གནས་སྐབས་དང་མཐར་ཐུག་གི་འཇིགས་པ་དང་སྡུག་བསྔལ་ཐམས་ཅད་ལས་སྐྱོབས་ཐུབ་པའི་ཕན་ཡོན་དེ་འདྲ་གསུངས་ཡོད་རེད།
སེམས་བསྐྱེད་ཟེར་བ་དེ་དགོས་པའི་རྒྱུ་མཚན་གང་རེད་ཟེར་ན། ང་རང་ཚོ་འཁོར་བ་ཐོག་མ་མེད་པ་ནས་རང་གཅེས་འཛིན་གྱི་བློ་གོམས་པ་ཡིན་ཙང་ག་རེ་ཡིན་ན་ཡང་རང་འདོད་ཡིད་བྱེད་ཀྱི་བློ་ཤུགས་ཆེན་པོ་ཡོད་རེད། དེའི་གཉེན་པོ་ལ་རང་ཙམ་དུ་མ་ཟད་སེམས་ཅན་གཞན་གྱི་དོན་བྱེད་པ་ལ་སེམས་དེ་སློབ་སྦྱོང་བྱས་ཏེ་རྒྱ་བསྐྱེད་ནས་གཞན་ཕན་གྱི་བསམ་པ་བློ་སྐྱེད་དགོས། གང་ལྟར་ང་རང་ཚོ་ཆོས་ཐོས་པ་དང་བསམ་པ་དང་སྒོམ་པ་གསུམ་ག་རེ་ཡིན་ན་ཡང་འདི་ནས་སངས་རྒྱས་མ་ཐོབ་ཀྱི་བར་དུ་དགེ་བའི་ལས་གང་དང་གང་བསྒྲུབས་པ་དེ་སེམས་ཅན་ཐམས་ཅད་ཀྱི་དོན་གྱི་ཆེད་དུ་ངས་སངས་རྒྱས་ཀྱི་གོ་འཕང་བསྒྲུབ་པར་བྱ། སངས་རྒྱས་ཀྱི་གོ་འཕང་ཐོབ་ཚར་ནས་སེམས་ཅན་ཐམས་ཅད་ལ་རོགས་རམ་བྱེད་ཀྱི་ཡིན་བསམ་པའི་བསམ་པ་དེ་ལ་ཐེག་པ་ཆེན་པོའི་སེམས་བསྐྱེད་གསུངས་པ་རེད། དེ་ཡིན་དུས་ཐུན་མོང་མ་ཡིན་པའི་སྔོན་འགྲོ་དང་པོ་སྐྱབས་འགྲོ་ནི་ནང་པ་སངས་རྒྱས་པའི་ཆོས་ཐམས་ཅད་ཀྱི་རྩ་བ་དང་། ཐེག་པ་ཆེན་པོའི་ལམ་གྱི་རྩ་བ་བྱང་ཆུབ་མཆོག་ཏུ་སེམས་བསྐྱེད་པ་སྟེ་དེ་གཉིས་ཀྱི་ཁྲིད་མདོར་བསྡུས་པ་ང་ཚོ་ཞུས་ཟིན་པས་ཏོག་ཙམ་སྒོམ་བརྒྱབ་ནས་སྔ་དྲོའི་ཐུན་གྲོལ་བ་ཡིན། །
གཉིས་པ་སྡིག་སྒྲིབ་དག་པར་བྱེད་པ་རྡོ་རྗེ་སེམས་དཔའི་སྒོམ་བཟླས་ཀྱི་ཁྲིད་ལ། དེ་ཡང་།
ཐོག་མེད་ནས་བསགས་སྡིག་ལྟུང་ཅི་མཆིས་ཀུན། །
སྟོབས་བཞིའི་སྒོ་ནས་བཤགས་ཤིང་ཁྱད་པར་དུ། །
གཉེན་པོ་ཀུན་ཏུ་སྤྱོད་པའི་སྟོབས་ཀྱི་མཆོག །
རྡོ་རྗེ་སེམས་དཔའི་སྒོམ་བཟླས་ལ་འཇུག་ན། །
རང་ཉིད་ཐ་མལ་གནས་པའི་སྤྱི་གཙུག་ཏུ། །
བླ་མ་རྡོ་རྗེ་སེམས་དཔའ་སྐུ་མདོག་དཀར། །
ཕྱག་གཡས་རྡོ་རྗེ་རྩེ་ལྔ་ཐུགས་ཀར་འཛིན། །
གཡོན་པས་དྲིལ་བུ་དཀུར་རྟེན་སེམས་སྐྱིལ་བཞུགས། །
སྣང་ལ་རང་བཞིན་མེད་པའི་སྐུར་གསལ་བའི། །
ཐུགས་ཀར་ཟླ་སྟེང་ཧཱུྃ་ལ་ཡིག་བརྒྱས་བསྐོར། །
དེ་ལས་བདུད་རྩིའི་རྒྱུན་བབས་ཚངས་བུག་ནས། །
ཞུགས་ཏེ་སྡིག་སྒྲིབ་ཉམས་ཆགས་མ་ལུས་བྱངས། །
སླར་ཡང་གསོལ་བ་བཏབ་པས་དགྱེས་བཞིན་དུ། །
ཁྱོད་ཀྱི་སྡིག་སྒྲིབ་ཐམས་ཅད་དག་གོ་ཞེས། །
གསུང་གི་དབུགས་དབྱུང་དང་བཅས་འོད་དུ་ཞུ། །
རང་ཐིམ་རྡོ་རྗེ་གསུམ་དང་དབྱེར་མེད་གྱུར། །
ཅེས་པ་པ་ལྟར། ད་ང་རང་ཚོ་ཕྱག་རྒྱ་ཆེན་པོ་སེམས་ཀྱི་རང་བཞིན་གནས་ལུགས་མཐོང་བར་བྱེད་པ་ལ་སྒྲིབ་བྱེད་དེ་ག་རེ་རེད་ཟེར་ན། འཁོར་བ་ཐོག་མ་མེད་པ་ནས་ལས་དང་ཉོན་མོངས་ཀྱི་སྒྲིབ་པ་མང་པོ་ང་ཚོ་སེམས་ཀྱི་སྟེང་ལ་བག་ཆགས་ཡོད་པ་དེ་ཡིས་སྒྲིབ་ཀྱི་ཡོད་རེད། ང་ཚོས་དང་པོ་དེ་སྦྱང་དགོས། སྦྱང་བར་བྱེད་པ་ལ་སྤྱིར་བཏང་སྒྲིབ་པ་སྦྱོང་བའི་ཐབས་སངས་རྒྱས་ཀྱིས་མང་པོ་གསུངས་ཡོད་རེད། དེ་དག་ཐམས་ཅད་ཀྱི་ནང་ནས་མཆོག་ཏུ་གྱུར་པ་གསང་སྔགས་ལུགས་ཀྱི་རྡོ་རྗེ་སེམས་དཔའི་སྒོམ་བཟླས་དེ་ཉམས་ལེན་བྱས་པ་ལ་བརྟེན་ནས་སྒྲིབ་པ་སྦྱངས་པའི་ཐབས་བསྟན་པ་རེད། རྡོ་རྗེ་སེམས་དཔའི་ཉམས་ལེན་བྱེད་པ་དེ་ལ་གནད་འདྲ་བོ་གཙོ་བོ་སྟོབས་བཞིའི་སྒོ་ནས་བསྟན་པ་རེད། དེ་ལ་སྟོབས་དང་པོ་རྟེན་གྱི་སྟོབས་རེད། ང་རང་ཚོ་དཀོན་མཆོག་གསུམ་ལ་སྐྱབས་སུ་འགྲོ་བ་དང་། ཐེག་པ་ཆེན་པོ་བྱང་ཆུབ་མཆོག་ཏུ་སེམས་བསྐྱེད་པ། དེ་ལྟ་བུ་སྐྱབས་འགྲོ་དང་སེམས་བསྐྱེད་ཀྱི་སྡོམ་པ་ཡོད་པ། སྡིག་པ་བཤགས་པའི་ཡུལ་སྐྱབས་གནས་ཀུན་འདུས་ཀྱི་ངོ་བོ་བླ་མ་རྡོ་རྗེ་སེམས་དཔའི་སྤྱི་གཙུག་ཏུ་སྒོམ་པ་དེ་ལ་སྡིག་པ་བཤགས་པའི་རྟེན་ཡིན་པས་ན་རྟེན་གྱི་སྟོབས། སྟོབས་གཉིས་པ་སུན་འབྱིན་པའི་སྟོབས་ནི། རང་གི་འཁོར་བ་ཐོག་མ་མེད་པ་ནས་བསགས་པའི་ལས་ངན་སྡིག་སྒྲིབ་དེ་ང་ཚོས་སྦྱངས་མ་ཐུབ་ན་འབྲས་བུར་མ་འོངས་པ་ན་སྡུག་བསྔལ་མྱང་དགོས་པ་རེད། འབྲས་བུ་སྡུག་བསྔལ་དེ་ལ་འཇིགས་སྐྲག་གི་སྒོ་ནས་སྔར་བསགས་ཀྱི་ལས་དེ་ལ་འགྱོད་པ་ཆེན་པོས་སྒོ་ནས་བཤགས་པ་བྱས་པ་དེ་སུན་འབྱིན་པའི་སྟོབས། སྟོབས་གསུམ་པ་གཉེན་པོའི་སྟོབས་ནི། བླ་མ་རྡོ་རྗེ་སེམས་དཔའ་སྐྱབས་གནས་ཀུན་འདུས་ཀྱི་ངོ་བོ་སྤྱི་གཙུག་ཏུ་སྒོམ། དེ་ལ་གསོལ་བ་བཏབ་པས་རྡོ་རྗེ་སེམས་དཔའི་ཐུགས་ཀ་ནས་སྔགས་ཕྲེང་དང་ས་བོན་ལས་བདུད་རྩིའི་རྒྱུན་བབས་ནས་རྡོ་རྗེ་སེམས་དཔའི་ཞབས་ཀྱི་མཐེ་བོང་ནས་བདུད་རྩི་དཀར་པོའི་རྒྱུན་བྱུང་ནས་རང་གི་ཚངས་བུག་ནས་མར་ཞུགས་ལུས་ཕྱི་ནང་མེད་པ་གང་བས་སྡིག་སྒྲིབ་ཉམས་ཆགས་ཐམས་ཅད་དག་སོང་བཀྲུས་སོང་བསམ་པ་སེམས་ཀྱི་སྒོ་ནས་དམིགས་པ་དང་། ངག་གི་སྒོ་ནས་རྡོ་རྗེ་སེམས་དཔའི་གཟུངས་སྔགས་ཡི་གེ་བརྒྱ་པ་འདོན་བཞིན་པར་སྔར་བྱས་ཀྱི་སྡིག་པ་ལ་འགྱོད་པ་ཆེན་པོས་སྒོ་ནས་སྡིག་པ་བཤགས་པའི་དམིགས་པ་དང་བཅས་ཏེ་རྡོར་སེམས་ཀྱི་སྒོམ་བཟླས་བྱས་པ་དེ་གཉེན་པོའི་སྟོབས། སྟོབས་བཞི་པ་དམ་བཅའི་སྟོབས་ནི། ང་རང་ཚོ་འཁོར་བའི་གནས་སུ་སྡུག་བསྔལ་མི་འདོད་པ་ཡོང་བ་འདི་ཐམས་ཅད་རྒྱུ་གང་ལས་བྱུང་བ་རེད་ཟེར་ན། སྔར་བསགས་ལས་ངན་པ་བསགས་པའི་སྒྲིབ་པ་ལ་བརྟེན་ནས་བྱུང་བ་རེད། དེ་འདྲ་ཡིན་ཙང་སྔར་བསགས་ལས་ཀྱི་སྒྲིབ་པ་མ་ལུས་པ་སྦྱངས་ནས་ཕྱིན་ཆད་དེ་ལྟ་བུ་ལས་ངན་པ་དེ་ཚོ་ཚེ་འདི་དང་སྐྱེ་བ་རྗེས་མ་རྣམས་སུ་དུས་ནམ་ཡང་གསོག་གི་མིན་བྱེད་ཀྱི་མིན་བསམ་པའི་དམ་བཅའ་བྱེད་པ་དང་། ལས་དེ་ལྟ་བུ་བྱེད་མི་དགོས་པའི་སྨོན་ལམ་བྱས་པ་དེ་ལ་དམ་བཅའི་སྟོབས། དེ་ལྟ་བུ་སྟོབས་བཞིའི་དམིགས་པ་དང་ལྡན་པའི་སྒོ་ནས་རྡོ་རྗེ་སེམས་དཔའི་སྒོམ་བཟླས་ཉམས་སུ་བླངས་པ་ཡིན་ན་ང་ཚོ་འཁོར་བ་ཐོག་མ་མེད་པ་ནས་བསགས་པའི་སྡིག་སྒྲིབ་ག་འདྲ་ཞིག་ཡོད་ན་ཡང་མ་དག་པ་གཅིག་ཀྱང་མེད་གསུངས་པ་རེད།
གསུམ་པ་ཚོགས་གཉིས་རྫོགས་པར་བྱེད་པ་མཎྜལ་ཀྱི་ཁྲིད་ལ། དེ་ཡང་།
ཞིང་ཁམས་འབུལ་བའི་ཐབས་མཆོག་ལ་བརྟེན་ནས། །
བསོད་ནམས་ཡེ་ཤེས་ཚོགས་གཉིས་གསོག་པར་བྱ། །
དེ་ལ་སྐྱོན་གྱི་དྲི་མས་མ་གོས་པའི། །
རིན་ཆེན་ལས་གྲུབ་སྒྲུབ་པའི་མཎྜལ་ཉིད། །
མཚན་ཉིད་ཡོངས་རྫོགས་གཞལ་ཡས་ཁང་གསལ་བའི། །
དབུས་སུ་རྩ་བརྒྱུད་བླ་མ་ཕྱོགས་བཞི་རུ། །
ཡི་དམ་སངས་རྒྱས་ཆོས་དང་དགེ་འདུན་དང་། །
དཔའ་བོ་མཁའ་འགྲོ་ཡེེ་ཤེས་སྲུང་མར་བཅས། །
ལེགས་པར་གསལ་བཏབ་རང་ཉིད་དེའི་མདུན་དུ། །
མཆོད་པའི་མཎྜལ་ཐོགས་ཏེ་རི་རབ་དང་། །
གླིང་བཞི་གླིང་ཕྲན་ལ་སོགས་བྱེ་བ་བརྒྱ། །
གཞན་ཡང་བདག་སོགས་མཁའ་མཉམ་འགྲོ་ཀུན་གྱི། །
ལུས་དང་ལོངས་སྤྱོད་དགེ་ཚོགས་ཅི་མཆིས་ཀུན། །
མ་ལུས་བློ་ཡིས་བླངས་ཏེ་ཕུལ་བའི་མཐུས། །
ཚོགས་གཉིས་རབ་རྫོགས་ལྷ་རྣམས་དགྱེས་པའི་ངང་། །
འོད་ཞུ་རང་ལ་ཐིམ་པས་གཉིས་མེད་གྱུར། །
ཅེས་པ་ལྟར་ང་ཚོས་ལས་འབྲས་ལ་ཡིད་ཆེས་པ་དེ་གཙོ་བོ་གོ་བ་ལྟ་བུ་གཅིག་རེད། ལས་འབྲས་ལ་ཡིད་ཆེས་ནས་ལག་ལེན་ག་འདྲ་ཞིག་བསྟར་དགོས་ཀྱི་རེད་ཟེར་ན། ང་རང་ཚོ་འཁོར་བ་ཐོག་མ་མེད་པ་ནས་ད་ལྟའི་བར་དུ་བསགས་བཞག་པའི་སྡིག་པ་མི་དགེ་བའི་ལས་དེ་ལ་འགྱོད་པའི་སྒོ་ནས་བཤགས་པ་བྱེད་དགོས་ཀྱི་ཡོད་རེད། དེའི་ཚུལ་ཁ་སེང་རྡོར་སེམས་སྐབས་བསྟན་ཟིན། ཐུན་མོང་མ་ཡིན་པའི་སྔོན་འགྲོ་གསུམ་པ་འདི་ཡི་སྐབས་སུ་ག་རེ་བསྟན་གྱི་ཡོད་རེད་ཟེར་ན། ང་རང་ཚོ་མ་འོངས་པ་ལ་བདེ་སྐྱིད་འབྱུང་བའི་དོན་དུ་བསོད་ནམས་དགེ་བའི་ལས་བསག་དགོས་ཀྱི་ཡོད། དགེ་བའི་ལས་དེ་མདོར་བསྡུས་པ་ཡིན་ན་ཚོགས་གཉིས་སུ་བསྡུས་ཀྱི་ཡོད། བསོད་ནམས་ཀྱི་ཚོགས་དང་ཡེ་ཤེས་ཀྱི་ཚོགས་གཉིས་བསགས་པ་དེའི་ནང་ལ་དགེ་བའི་ལས་མཐའ་དག་བསྡུས་པ་ཡིན་ཙང་ཚོགས་བསགས་ཀྱི་ལས་དེ་སྒྲུབ་པའི་ཐབས་ལ་འབད་དགོས་ཀྱི་ཡོད་རེད། དེ་ལྟ་བུ་སྒྲུབ་པ་ལ་འདིའི་སྐབས་སུ་མཎྜལ་འབུལ་བའི་ཐབས་བསྟན་པ་རེད། སྦྱིན་པ་གཏོང་བ་དང་། དགེ་བའི་ཁྲིམས་སྲུང་པ་དང་། གཞན་གྱི་གནོད་པ་ལ་བཟོད་པ་སྒོམ་པ་དེ་ཚོ་བསོད་ནམས་ཀྱི་ཚོགས་ཡིན། ཆོས་ཐམས་ཅད་ཀྱི་གནས་ལུགས་སམ་སེམས་ཀྱི་གནས་ལུགས་རྟོགས་པའི་ཐབས་ཕྱག་རྒྱ་ཆེན་པོ་ཞི་ལྷག་སྒོམ་པ་ལྟ་བུ་ཡེ་ཤེས་ཀྱི་ཚོགས། ཕར་ཕྱིན་དྲུག་གི་ནང་ནས་ཤེས་རབ་དེ་ཡེ་ཤེས་ཀྱི་ཚོགས། སྦྱིན་པ་ཚུལ་ཁྲིམས་བཟོད་པ་གསུམ་བསོད་ནམས་ཀྱི་ཚོགས། བརྩོན་འགྲུས་དང་བསམ་གཏན་གཉིས་ཚོགས་གཉིས་ཀའི་གྲོགས་ཡིན་པས་གཉིས་ཀ་ལ་དགོས་པ་སྟེ་བསོད་ནམས་ཀྱི་ཚོགས་བསགས་པ་ལ་ཡང་བརྩོན་འགྲུས་དང་བསམ་གཏན་དགོས། ཤེས་རབ་བམ་ཡེ་ཤེས་ཀྱི་ཚོགས་ལའང་དེ་གཉིས་ཀ་དགོས་པ་ཡིན་ཙང་ཕ་རོལ་ཏུ་ཕྱིན་པ་དྲུག་གི་ནང་ལ་བསོད་ནམས་དང་ཡེ་ཤེས་ཀྱི་ཚོགས་གཉིས་ཀ་བསྡུས་ཡོད། ང་རང་ཚོས་མཎྜལ་འབུལ་བའི་སྐབས་ལ་བསོད་ནམས་ཀྱི་ཚོགས་ག་རེ་རེད་ཟེར་ན། རང་གི་ལུས་དང་ལོངས་སྤྱོད་རི་རབ་གླིང་བཞི་གླིང་ཕྲན་ལ་སོགས་པ་དེ་ཚོ་ང་ཚོས་དམིགས་པའི་སྒོ་ནས་བསམ་བློ་བཏང་ནས་འཇིག་རྟེན་གྱི་ཁམས་འདི་ལ་དངོས་པོ་བཟང་པོ་གང་ཡོད་པ་དེ་དག་ཐམས་ཅད་ཡིད་ཀྱིས་དམིགས་པས་སྤྲུལ་ནས་ཡར་སངས་རྒྱས་དང་བྱང་ཆུབ་སེམས་དཔའ་རྣམས་ལ་བློས་བཏགས་ནས་འབུལ་བ་དེ་ལ་བསོད་ནམས་ཀྱི་ཚོགས་རེད། དེ་ལྟ་བུའི་བསོད་ནམས་ཀྱི་ཚོགས་བསགས་པ་ལ་ཕན་འབྲས་ག་རེ་ཡོད་དམ་ཞེ་ན། དེས་ང་རང་ཚོ་འཁོར་བ་ཐོག་མ་མེད་པ་ནས་དངོས་པོ་ག་རེ་ཡིན་ན་ཡང་ངེད་ཀྱི་ཡིན་བསམ་པའི་འཛིན་ཆགས་ཀྱི་བག་ཆགས་ཤུགས་ཆེན་པོ་ཡོད་པ་དེའི་གཉེན་པོ་ལ་འགྲོ་ཡི་ཡོད་རེད། དེ་ལྟ་བུ་མཎྜལ་འབུལ་བའི་ཡུལ་དང་། འབུལ་བའི་དངོས་པོ་ལུས་དང་ལོངས་སྤྱོད་རི་རབ་ལ་སོགས་པ་དེ་ཚོ་དང་། འབུལ་མཁན་རང་ཉིད་བཅས་དེ་ཐམས་ཅད་དངོས་པོ་གྲུབ་པའི་དངོས་འཛིན་མ་ཡིན་པ་སྒྱུ་མ་དང་རྨི་ལམ་ལྟ་བུ་ཤེས་པའི་སྒོ་ནས་ཕུལ་བ་དེ་ལ་ཡེ་ཤེས་ཀྱི་ཚོགས་ལབ་ན་འགྲིག་གི་ཡོད་རེད། དེ་ལྟ་བུའི་ཡེ་ཤེས་ཀྱི་ཚོགས་བསགས་ན་ག་རེ་ཕན་འབྲས་ཡོད་དམ་ཞེ་ན། ང་རང་ཚོ་ད་ལྟ་བདེན་པར་འཛིན་པའམ་དངོས་འཛིན་གྱི་བློ་དེ་ཡི་གཉེན་པོ་འགྲོ་ཡི་ཡོད། འཛིན་ཆགས་དང་བདེན་འཛིན་གཉིས་དེས་ང་རང་ཚོ་འཁོར་བ་ལ་འཁྱམས་པའི་རྩ་བ་དང་སྡུག་བསྔལ་མྱང་བའི་རྩ་བ་ཆགས་ཡོད། དེ་འདྲ་ཡིན་ཙང་ཚོགས་གཉིས་དེ་འདྲ་བྱས་ནས་རྫོགས་ཀྱི་ཡོད་རེད། ཚོགས་གཉིས་བཤད་པའི་སྐབས་ལ་འདི་འདྲ་བོ་བསམ་སྲིད། བསོད་ནམས་ཀྱི་ཚོགས་གསོག་པའི་ཐབས་ལ་རི་རབ་གླིང་བཞི་གླིང་ཕྲན། ལུས་ལོངས་སྤྱོད་ལ་སོགས་པ་མཆོད་པ་ཕུལ་བ་རེད། མཆོད་པ་ཕུལ་ཚར་ནས་བདེན་པ་མེད་པར་བསམ་ན་མཆོད་པ་ཕུལ་བ་དེ་དོན་དག་མེད་པ་འདྲ་བོ། བདེན་པ་མེད་ན་མཆོད་པ་ག་རེ་བྱས་ནས་འབུལ་དགོས་པ་རེད་བསམ་པ་འདྲ་བོ། བདེན་པ་མེད་པ་ཡིན་ན་མཆོད་པ་ཕུལ་བ་ལ་དོན་དག་མེད་པ་དང་། མཆོད་པ་ཕུལ་བ་ཡིན་ན་བདེན་པ་མེད་པ་བཟོས་པ་ལྟ་བུ་དེ་ཡང་དོན་དག་མེད་པ་ལྟ་བུ་དེ་གཉིས་འགལ་བ་ལྟ་བུ་མཐོང་སྲིད་ཀྱི་རེད། ཡིན་ན་ཡང་འགལ་བ་ཡོད་མ་རེད། འགལ་བ་མེད་པའི་སྟེང་ལ་ཞེ་དྲག་གི་ཡོན་ཏན་ཆེན་པོ་ཡོད་པས་ཐབས་ཟབ་པོ་རེད། གང་ཡིན་ཞེ་ན། གོང་དུ་ཞུས་པ་ནང་བཞིན་ང་ཚོ་སེམས་ཀྱི་སྟེང་ལ་དངོས་པོ་ལ་འཛིན་ཆགས་ཀྱི་བློ་བག་ཆགས་ཤུགས་ཆེན་པོ་ཞིག་ཡོད་པ་ཡིན་ཙང་། དེས་འཛིན་ཆགས་ཆེ་བའི་དངོས་པོ་དེ་དག་མཆོད་པའི་རྣམ་པ་དུ་མ་སྤྲུལ་ཏེ་བློས་བཏང་ནས་ཕུལ་བས་འཛིན་ཆགས་ཀྱི་བློ་ཆུང་དུ་འགྲོ་ཡི་ཡོད་པ་རེད། མ་ཕུལ་ན་འཛིན་ཆགས་ཀྱི་བློ་དེ་ཤུགས་ཆུང་དུ་ནམ་ཡང་མི་འགྲོ་བར་དེ་ག་རང་སྡོད་ཀྱི་རེད། ཡེ་ཤེས་ཀྱི་ཚོགས་བདེན་པ་མེད་པ་རྨི་ལམ་དང་སྒྱུ་མ་ལྟ་བུས་རྒྱས་བཏབ་པ་དེས་ག་རེ་ཕན་གྱི་ཡོད་ཅེ་ན། དེ་ཡང་རི་རབ་གླིང་བཞི་གླིང་ཕྲན་ལུས་ལོངས་སྤྱོད་ལ་སོགས་པ་དངོས་པོའི་མཆོད་པ་མང་པོ་ཕུལ་ན་ཡང་། དེ་བདེན་པར་འཛིན་པའི་བློ་ཡོད་ན་བདེན་འཛིན་གྱི་བློ་དེ་སྡུག་བསྔལ་གྱི་རྩ་བ་རེད། དེ་ཡིན་དུས་གཙོ་བོ་ཚོགས་གཉིས་དེ་རང་གི་སེམས་ཀྱི་སྟེང་ལ་འཛིན་ཆགས་དང་བདེན་འཛིན་གཉིས་ལས་གྲོལ་བའི་ཐབས་བླ་ན་མེད་པ་ཞིག་ཡིན་པས་ཞེ་དྲག་ཟབ་པོ་རེད་འདུག
བཞི་པ་བྱིན་རླབས་མྱུར་དུ་འཇུག་པར་བྱེད་པ་བླ་མའི་རྣལ་འབྱོར་གྱི་ཁྲིད་ལ། དེ་ཡང་།
ཡོན་ཏན་ཀུན་གྱི་གཞིར་གྱུར་ཁྱད་པར་དུ། །
དོན་དམ་ཕྱག་ཆེན་རྟོགས་པའི་ཐབས་མཆོག་ནི། །
དཔལ་ལྡན་བླ་མའི་བྱིན་རླབས་ལས་གཞན་མེད། །
དེ་ཕྱིར་དེ་ཡི་རྣལ་འབྱོར་བྱ་བ་ལ། །
རང་ཉིད་ཡི་དམ་ལྷར་གསལ་སྤྱི་གཙུག་ཏུ། །
རྩ་བའི་བླ་མ་རྡོ་རྗེ་འཆང་དབང་པོ། །
དེ་སྟེང་བརྒྱུད་པའི་བླ་མ་རྣམས་ཐོ་བརྩེགས། །
གཞན་ཡང་ཡི་དམ་སངས་རྒྱས་བྱང་སེམས་དང་། །
དཔའ་བོ་མཁའ་འགྲོ་ཡེ་ཤེས་སྲུང་མས་བསྐོར། །
དེ་ལ་མཆོད་ཅིང་གདུང་བས་གསོལ་བཏབ་མཐུས། །
འཁོར་རྣམས་གཙོར་ཐིམ་གཙོ་བོ་དེ་ཉིད་ནི། །
སྐྱབས་གནས་ཀུན་འདུས་ཉིད་གྱུར་སླར་ཡང་དེར། །
དབང་བསྐུར་གསོལ་བ་བཏབ་པས་དབང་བཞི་ཐོབ། །
སྒྲིབ་བཞི་དག་ཅིང་སྐུ་བཞིའི་ས་བོན་བཞག །
དེ་ནས་བླ་མ་དགྱེས་བཞིན་འོད་དུ་ཞུ། །
རང་ཐིམ་ཕྱག་ཆེན་ངང་དུ་མཉམ་པར་ཞོག །
ཞེས་པ་ལྟར་ཕྱག་རྒྱ་ཆེན་པོ་རྟོགས་པའི་ཐབས་ལ་མོས་གུས་ལས་གཞན་མེད་གསུངས་པ་རེད། དེ་གང་ཡིན་ཡིན་ཞེ་ན། ཕྱག་རྒྱ་ཆེན་པོ་སེམས་ཀྱི་གནས་ལུགས་བླ་མའི་ཞལ་ནས་མན་ངག་གི་སྒོ་ནས་ཕར་ངོ་སྤྲོད་བྱས་ནས་སློབ་མ་ལ་བསྟན། དེའི་ཕྱག་རྒྱ་ཆེན་པོ་སེམས་ཀྱི་གནས་ལུགས་ཕྱོགས་ཙམ་གོ་ཐུབ་ཀྱི་རེད། ཡིན་ན་ཡང་དངོས་གནས་སེམས་ཁོ་རང་གི་རང་བཞིན་མཐར་ཐུག་གནས་ལུགས་དེ་སྤྲོས་པ་ཐམས་ཅད་དང་བྲལ་བའི་རང་བཞིན་ཡིན་ཙང་། ཀུན་རྫོབ་ཀྱི་ཚད་དང་བློའི་ཡུལ་ལས་འདས་པ་ཡིན་དུས་ཚིག་གི་སྒོ་ནས་སློབ་མ་ལ་ངོ་སྤྲོད་པའི་ཐབས་ཡོད་མ་རེད། དེ་མེད་པ་ཡིན་དུས་དེའི་གནས་ལུགས་ག་འདྲ་བྱས་ནས་རྟོགས་དགོས་སམ་ཞེ་ན། བླ་མའི་བྱིན་རླབས་ལ་བརྟེན་ནས་རྟོོགས་དགོས་པ་རེད། བླ་མའི་བྱིན་རླབས་དེ་ཡང་མོས་གུས་མེད་ན་བྱིན་རླབས་མི་ཡོང་པས་བླ་མའི་མོས་གུས་ལ་བརྟེན་ནས་བྱིན་རླབས་རང་གི་རྒྱུད་ལ་ཞུགས་ནས་མཐར་ཐུག་གི་གནས་ལུགས་རྟོགས་དགོས་པའི་དོན་དག་གསུངས་པ་རེད། རྒྱལ་བ་འབྲི་གུང་པའི་གསུང་ལས།
བླ་མ་སྐུ་བཞིའི་གངས་རི་ལ། །
མོས་གུས་ཀྱི་ཉི་མ་མ་ཤར་ན། །
བྱིན་རླབས་ཀྱི་ཆར་རྒྱུན་མི་འབེབས་པས། །
སེམས་མོས་གུས་འདི་ལ་ནན་ཏན་མཛོད། །
ཅེས་བླ་མ་དེ་གངས་རི་ལྟ་བུ་ལ་དཔེ་བཞག་ནས་དེ་ལ་མོས་གུས་ཉི་མ་ལྟ་བུ་མེད་ན་བླ་མ་གངས་རི་ལྟ་བུ་དེ་ལས་བྱིན་རླབས་ཀྱི་ཆར་རྒྱུན་འབབ་ཐུབ་ཀྱི་མ་རེད་གསུངས་པ་རེད། དེ་ཡིན་ཙང་ཕྱག་རྒྱ་ཆེན་པོ་རྟོགས་པ་ལ་བླ་མའི་བྱིན་རླབས་ཞུགས་དགོས་ཀྱི་ཡོད་རེད། བྱིན་རླབས་ཞུགས་པར་བྱེད་པ་ལ་བླ་མའི་མོས་གུས་འདི་ལ་ནན་ཏན་བྱེད་དགོས་ཀྱི་རེད་ཅེས་པའི་དོན་རེད། བླ་མ་ལ་མོས་གུས་བསྐྱེད་ནས་བྱིན་རླབས་ཞུགས་པའི་ཐབས་ལ་ལམ་ཟབ་མོ་བླ་མའི་རྣལ་འབྱོར་དེ་ང་ཚོས་ཉམས་སུ་ལེན་དགོས་ཀྱི་ཡོད་རེད། དེ་ཉམས་སུ་ལེན་པའི་ཚུལ་ག་འདྲ་རེད་ཟེར་ན། སྐྱབས་གནས་ཀུན་འདུས་ཀྱི་ངོ་བོ་བླ་མ་སྒོམ་པ་དང་། དེ་ལ་ཕྱག་འཚལ་བ་ལ་སོགས་པའི་ཡན་ལག་བདུན་པ་འབུལ་བ། དེའི་རྗེས་སུ་བླ་མ་ལ་གསོལ་བ་བཏབ་པ་སྟེ་ཚེ་འདི་ལ་སེམས་ཅན་ཐམས་ཅད་ཀྱི་དོན་དུ་ཕྱག་རྒྱ་ཆེན་པོའི་རྟོགས་པ་རང་གི་རྒྱུད་ལ་སྐྱེ་བར་གསོལ་འདེབས་གདུང་ཤུགས་དྲག་པོའི་སྒོ་ནས་གསོལ་བ་བཏབ། དེའི་རྗེས་སུ་དབང་བསྐུར་བར་གསོལ་བ་བཏབ་པ་ལ་བརྟེན་ནས་བླ་མའི་གནས་གསུམ་ནས་འོད་ཟེར་འཕྲོས་རང་གི་ལུས་ངག་ཡིད་གསུམ་ལ་ཐིམ་པས་སྒྲིབ་པ་དག་པ་དང་། སྐུ་གསུང་ཐུགས་ཀྱི་དབང་ཐོབ་པ་དང་། འབྲས་བུ་ཆོས་སྐུ་ལོངས་སྐུ་སྤྲུལ་སྐུ་ངོ་བོ་ཉིད་སྐུ་སྟེ་སྐུ་བཞི་ཐོབ་པ་ལ་སོགས་པ་དེ་འདྲའི་དམིགས་པ་བླ་མའི་རྣལ་འབྱོར་སྒོམ་ཐབས་ནང་ན་ཡོད་པ་བཞིན་དུ་ཉམས་ལེན་བྱས་མཐར་བླ་མ་འོད་དུ་ཞུ་ནས་རང་ལ་ཐིམ། རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དབྱེར་མེད་དུ་གྱུར་པར་བསམ་ནས་དེའི་ངང་ལ་ཕྱག་རྒྱ་ཆེན་པོའི་གནས་ལུགས་གི་ངོ་བོ་ལ་བལྟས་ནས་བསྒོམ་དགོས་ཀྱི་ཡོད་རེད། སྤྱིར་སྔོན་འགྲོའི་ཉམས་ལེན་དེ་ཚང་མ་ཕྱག་རྒྱ་ཆེན་པོའི་རྟོགས་པ་སྐྱེ་བ་ལ་ཞེ་དྲག་གི་ཕན་ཐོགས་ཆེན་པོ། སྒྲིབ་པ་དག་པ་དང་། བསོད་ནམས་ཀྱི་ཚོགས་བསགས་པ་དང་། བྱིན་རླབས་འཇུག་པ་ལ་སོགས་པ་ཞེ་དྲག་གི་ཡོན་ཏན་ཆེན་པོ་རེད། ལྷག་པར་དུ་བླ་མའི་རྣལ་འབྱོར་ལྟ་བུ་ཡིན་ན་དང་པོ་སེམས་ཀྱི་གནས་ལུགས་མ་མཐོང་པ་མཐོང་བར་བྱེད་པ་དང་། བར་དུ་མཐོང་ནས་ཀྱང་དེ་ལ་འགལ་རྐྱེན་བར་ཆད་མེད་ཅིང་གོང་ནས་གོང་དུ་འཕེལ་བར་བྱེད་པ་དང་། མཐར་ཐུག་བླ་མ་དང་རང་སེམས་དབྱེར་མེད་དུ་འདྲེས་ནས། བླ་མ་དང་རང་སེམས་དབྱེར་མེད་ཀྱི་ངོ་བོ་ཕྱག་རྒྱ་ཆེན་པོ་མཐར་ཐུག་གི་དོན་རྟོགས་པར་བྱེད་པ་དེ་ལ་བླ་མའི་རྣལ་འབྱོར་ཟེར་བ་རེད། གསང་སྔགས་ཀྱི་ལམ་ཐམས་ཅད་ཀྱི་ནང་ནས་ཟབ་ཤོས་ཡིན་ཙང་བླ་མའི་རྣལ་འབྱོར་ལ་ལམ་ཟབ་མོ་བླ་མའི་རྣལ་འབྱོར་ཞེས་དམིགས་བསལ་གྱིས་གསུངས་ཡོད། སྔོན་འགྲོ་གཞན་ལས་ཁྱད་པར་དུ་འཕགས་པ་བླ་མའི་རྣལ་འབྱོར་ལ་ཉམས་ལེན་ཡག་པོ་བྱུང་ན་ཕྱག་རྒྱ་ཆེན་པོའི་རྟོགས་པ་སྐྱེ་བ་ལ་ཕན་འདོགས་ཆེན་པོ་ཡོད་པ་རེད། །
གསུམ་པ་ཁྱད་པར་གྱི་སྔོན་འགྲོ་ལ། རྒྱུའི་རྐྱེན་དང་། བདག་པོའི་རྐྱེན། དམིགས་པའི་རྐྱེན། དེ་མ་ཐག་པའི་རྐྱེན་དང་བཞི་ལས། དང་པོ་རྒྱུའི་རྐྱེན་ནི།
རང་རྒྱུད་ལེགས་པར་དུལ་ཅིང་ངེས་འབྱུང་དང་། །
ཐར་འདོད་བསམ་པས་ཞེན་ཁྲིས་ཀུན་བཅད་དེ། །
ཤིན་ཏུ་དབེན་པའི་གནས་སུ་ཕྱི་ནང་གི །
རྣམ་གཡེང་མེད་པར་བྱ་བཏང་ཁོ་ནར་གནས། །
ཞེས་ཁྱད་པར་གྱི་སྔོན་འགྲོ་རྣམ་པ་བཞི་ཡོད་པ་དེའི་དང་པོ་རྒྱུའི་རྐྱེན་བསྟན་པ་རེད། རྒྱུའི་རྐྱེན་ཞེས་པ་དེ་གང་རེད་ཅེ་ན། ཕྱག་རྒྱ་ཆེན་པོ་སེམས་ཀྱི་གནས་ལུགས་ཀྱི་དོན་རྟོགས་པར་བྱེད་པ་ལ་སེམས་རྩེ་གཅིག་ཏུ་གནས་པ་ཞི་གནས་དགོས་ཀྱི་ཡོད་རེད། སེམས་རྩེ་གཅིག་ཏུ་གནས་པ་ལ་འགལ་རྐྱེན་ཕྱི་ཡི་སྣང་བ་གཟུགས་སྒྲ་དྲི་རོ་རེག་བྱ་ལ་སོགས་པ་ཕྱིའི་ཡུལ་གྱི་སྣང་བ་དང་། ཕྱི་ཡི་སྣང་བ་མེད་ན་ཡང་ནང་གི་རྣམ་རྟོག་ཚེ་འདིའི་ཆེད་རང་ལ་ཆགས་པ་དང་གཞན་ལ་སྡང་བ་ལ་སོགས་པའི་ཆགས་སྡང་ཉོན་མོངས་ཀྱི་རྟོག་པ་དེ་དག་ཞི་བ་ཞིག་དགོས་ཀྱི་ཡོད་རེད། ཞི་བ་མེད་ན་སེམས་རྩེ་གཅིག་ཏུ་གནས་ཐུབ་ཀྱི་མ་རེད། སེམས་གནས་མ་ཐུབ་ན་སེམས་ཀྱི་ངོ་བོ་མཐོང་ཐུབ་ཀྱི་ཡོད་མ་རེད། དེ་ཡིན་ཙང་རྒྱུའི་རྐྱེན་དེ་གང་ཡིན་ཞེ་ན། འཁོར་བ་འདི་སྡུག་བསྔལ་ཡིན་པ་དང་། མི་རྟག་པ་ཡིན་པ་སོགས་ཁ་སེང་ཞུས་པ་ནང་བཞིན་ཐུན་མོང་གི་སྔོན་འགྲོ་རྣམ་པ་བཞི་ཡི་དོན་དེ་ཚོ་བསམ་བློ་བཏང་། བསྒོམས་པ་ལ་བརྟེན་ནས་ཕྱིའི་སྣང་བ་དང་ནང་གི་རྣམ་རྟོག་ལ་སོགས་པ་དེ་ཚོ་ལ་ཞེན་ཆགས་སྤངས་ནས། འཁོར་བ་འདི་སྡུག་བསྔལ་གྱི་རང་བཞིན་རེད། འདི་ལ་སྙིང་པོ་མིན་འདུག འདི་ལས་ཐར་བ་ཞིག་དགོས་ཀྱི་འདུག་བསམ་པའི་བློ་བསྐྱེད་པ་དེ་ཕྱག་རྒྱ་ཆེན་པོའི་རྒྱུ་ཡི་རྐྱེན་གསུངས་པ་རེད། རྒྱུའི་རྐྱེན་ངེས་འབྱུང་གི་བསམ་པ་དེ་མེད་ན་ཕྱག་རྒྱ་ཆེན་པོ་སྒོམ་ཐུབ་པའི་ཐབས་ཡོད་མ་རེད། གང་ཡིན་ཞེ་ན། ང་ཚོས་ཕྱག་རྒྱ་ཆེན་པོ་སྒོམ་དགོས་ཀྱི་འདུག་ཞེ་དྲག་ཡག་པོ་རེད་བསམ་པའི་བློ་ཞིག་ཡོད་ན་ཡང་། འཇིག་རྟེན་འདིའི་ཕྱི་ཡི་སྣང་བ་མཐོང་ཡོང་དུས་འདི་གལ་ཆེན་པོ་རེད། དང་པོ་ལས་ཀ་འདི་བྱས། དེ་ནས་ཕྱག་རྒྱ་ཆེན་པོ་སྒོམ་བསམ་པའི་བློ་གཅིག་སྐྱེད་ཀྱི་རེད། ཡང་གལ་ཆེན་པོ་དེ་ཚར་བ་དང་གལ་ཆེན་པོ་གཉིས་པ་ཞིག་འཐོན་ཡོང་གི་རེད། དེ་ལ་ཡང་དེ་ནང་བཞིན་བསམ་ནས་གལ་ཆེན་པོ་ཤ་སྟག་མ་ཚར་བ་དེའི་ངང་ལ་མི་ཚེ་རྫོགས་ནས་ཕྱག་རྒྱ་ཆེན་པོ་སྒོམ་པའི་གོ་སྐབས་ནམ་ཡང་ཐོབ་ཐུབ་ཀྱི་མ་རེད། གལ་ཆེན་པོ་དེ་ལ་བསམ་བློ་བཏང་ན་ག་འདྲ་ཡོད་རེད་ཟེར་ན། དང་པོ་གལ་ཆེ་ཤོས་སོ་སོའི་ཚེ་འདི་ཡི་ལུས་འདི་ལ་ཁ་ལག་ཟ་རྒྱུ་དང་། གོས་གྱོན་རྒྱུ། སྡོད་ས་ཁང་པ་སོགས་དེ་ཚོའི་སྐོར་ལ་འདི་མ་བྱས་ན་འདི་ཡོང་གི་མ་རེད་བསམ་པ་གལ་ཆེན་པོ་མང་པོ་ཡོད་རེད། དེ་ཚོ་འགྲིག་པ་ཡིན་ན་དེའི་མཚམས་ནས་སོ་སོའི་ནང་གི་དོན་དག་ལ་བསམ་བློ་མང་པོ་གཏོང་དགོས་ཡག་ཡོད་རེད། སོ་སོ་ནང་མི་ལ་ཆ་ཚང་འགྲིག་ཚར་ན་མ་འོངས་པ་གང་འདྲ་ཡོང་ན་བསམ་པའི་བསམ་བློ་གཏོང་ཡག་སོགས་གལ་ཆེན་པོ་མང་པོ་ཡོད་རེད། མ་འོངས་པ་དང་འདི་ཚོ་ཚང་མ་འགྲིག་ཙམ་ཡོད་ན་ཡང་། དེ་ལས་ལྷག་པའི་དོན་མེད་པའི་མིང་དང་གཏམ། ང་འདི་འདྲ་བོ་མ་བྱུང་ན་མི་གཞན་དག་གིས་ང་ལ་གཅིག་ལབ་ཀྱི་རེད། ང་འདི་འདྲ་བོ་གཅིག་དགོས་ཀྱི་འདུག་བསམ་པ་དོན་དག་མེད་པའི་མིང་སྟོང་པ་ལ་གལ་ཆེན་པོ་མང་པོ་འཛིན་ནས། གང་ལྟར་དེ་འདྲའི་ངང་ལ་མི་ཚེ་འདི་རྫོགས་པ་དང་མཉམ་དུ་ཐང་ཆད་པ་གཉིས་ཆ་མཉམ་དུ་ཡོང་སྟེ་ཕྱག་རྒྱ་ཆེན་པོ་སྒོམ་ཐུབ་ཐབས་ཡོད་པ་མ་རེད། གང་ཡིན་ཞེ་ན། འཁོར་བའི་སྣང་བ་མི་རྟག་པ་འགྱུར་བའི་རང་བཞིན་ཅན་ཡིན་པ་དང་། འདི་ལ་སྙིང་པོ་མེད་པ་སྡུག་བསྔལ་གྱི་རང་བཞིན་ཡིན་པ། འདི་ལ་དུས་མཐའ་མེད་པ་སོགས་དེ་ཚོའི་གནས་ཚུལ་བསྒོམས་པ་ལ་བརྟེན་ནས་འཁོར་བ་འདི་ལ་ཞེན་ཆགས་དང་གལ་ཆེན་པོ་འཛིན་པའི་བློ་དེ་ཉུང་དུ་འགྲོ་བ་དང་། འདི་ལས་ཐར་དགོས་ཀྱི་འདུག་བསམ་པའི་བློ་བསྐྱེད་ནས་འཁོར་བ་ལ་ཞེན་ཆགས་ཀྱི་བློ་དེ་མར་ཉུང་དུ་འགྲོ་བ་དེ་ཕྱག་རྒྱ་ཆེན་པོའི་སྒོམ་པའི་རྒྱུ་ཡིན་པས་རྒྱུའི་རྐྱེན་ཞེས་གསུངས་པ་རེད།
ཁྱད་པར་གྱི་སྔོན་འགྲོ་གཉིས་པ་བདག་པོའི་རྐྱེན་ནི། ཕྱག་རྒྱ་ཆེན་པོ་རྟོགས་པར་བྱེད་པའི་ལམ་བླ་མ་ཁོ་ན་ལ་རགས་ལས་པས། ཡང་དག་པའི་དགེ་བའི་བཤེས་གཉེན་གྱིས་ཟིན་པ་ཞིག་དགོས་ཤིང་། དེལའང་གང་ཟག་བརྒྱུད་པའི་བླ་མ། བདེ་གཤེགས་བཀའི་བླ་མ། སྣང་བ་བརྡའི་བླ་མ། དོན་དམ་ཆོས་ཉིད་ཀྱི་བླ་མ་དང་བཞི་གསུངས་ཡོད། སྤྱིར་བཏང་གི་སོ་སོ་སྐྱེ་བོ་རྣམས་ཀྱི་བློ་དེ་གྲོགས་ལ་ཞེ་དྲག་རགས་ལས་པ་རེད། གྲོགས་དེ་བཟང་པོ་ཞིག་བྱུང་པ་ཡིན་ན་དེའི་རྗེས་སུ་བཟང་པོ་ཡོང་བ་དང་། གྲོགས་ངན་པ་ཞིག་བྱུང་བ་ཡིན་ན་དེའི་རྗེས་སུ་རང་ཡང་ངན་པ་ཡོང་གི་ཡོད། ང་རང་ཚོ་གཅིག་གིས་གཅིག་ལ་བལྟོས་ནས་འབྲེལ་བ་དེ་རྟེན་འབྲེལ་ལྟོས་གྲུབ་ཡིན་པས་རྟེན་འབྲེལ་གྱི་ནུས་པ་ཞེ་དྲག་ཆེན་པོ་ཡོད་རེད། ང་རང་ཚོ་གྲོགས་བཟང་པོ་དགོས་པ་ནི་འཇིག་རྟེན་ཡིན་ན་ཡང་ཞེ་དྲག་གི་གལ་ཆེན་པོ་རེད། ལྷག་པར་དུ་ཡང་དམ་པའི་ཆོས་ཉམས་སུ་ལེན་པ་ལ་ལམ་ཡང་དག་པ་མ་ནོར་བ་སྟོན་མཁན་གྱི་བླ་མ་དགེ་བའི་བཤེས་གཉེན་མེད་ན་ཆོས་ཡང་དག་པ་ཞིག་རྩ་བ་ཉིད་ནས་སྒྲུབ་ཐུབ་ཀྱི་མ་རེད། ག་ཡིན་ཞེ་ན། ང་རང་ཚོ་ད་ལྟ་མ་རིག་པ་འཁྲུལ་པའི་དབང་དུ་གྱུར་པ་ཡིན་ཙང་སོ་སོས་བསམ་བློ་བཏང་ནས་ལམ་སྒྲུབ་པ་ཡིན་ན་ཡང་ཞེ་དྲག་ནོར་བ་མང་པོ་ཡོང་གི་ཡོད་པས་ལམ་ཡང་དག་པ་ལ་འགྲོ་ཐུབ་ཀྱི་མ་རེད། དགེ་བའི་བཤེས་གཉེན་དེ་དམ་པའི་ཆོས་སྒྲུབ་པ་ལ་ཞེ་དྲག་གི་གལ་ཆེན་པོ་རེད། དགེ་བའི་བཤེས་གཉེན་ནི་དམ་པའི་ཆོས་ཐམས་ཅད་ཀྱི་འབྱུང་ཁུངས་ཡིས་པས་ན་དགེ་བའི་བཤེས་གཉེན་ངེས་པར་དུ་དགོས་ཀྱི་རེད་གསུངས་པ་རེད། དེ་ཡང་སངས་རྒྱས་ཀྱིས་དཔེ་འདི་ལྟར། མིག་ལོང་བ་ལོང་ཁྲིད་བྱེད་མཁན་ལྟ་བུ་དང་། ཆུ་བོ་ཆེན་པོ་ལས་སྒྲོལ་བའི་གྲུ་གཟིངས་ཀྱི་མཉན་པ་ལྟ་བུ། འཇིགས་པ་ཆེན་པོ་ཡོད་པའི་ས་ཕྱོགས་སུ་འཇིགས་པ་ལས་སྐྱོབ་པའི་སྲུང་སྐྱོབ་བྱེད་མཁན་གྱི་སྐྱེལ་མ་ལྟ་བུ་སོགས་དཔེ་དུ་མའི་སྒོ་ནས་གལ་ཆེན་པོ་ཡིན་པ་གསུངས་ཡོད་རེད། དགེ་བའི་བཤེས་གཉེན་མ་བསྟེན་ན་སྐྱོན་གང་ཡོད་ཅེ་ན། དཔེ་འདྲ་བོ་བྱས་ན་རང་སངས་རྒྱས་རྣམས་སྤྱིར་བཏང་འཁོར་བ་ལས་གྲོལ་བས་ཡོན་ཏན་ཆེན་པོ་རེད་དེ། ཡིན་ན་ཡང་སངས་རྒྱས་ཀྱི་གོ་འཕང་མ་ཐོབ་པ་དེ་དགེ་བའི་བཤེས་གཉེན་མེད་པ་ལ་བརྟེན་ནས་སངས་རྒྱས་མ་ཐོབ་པ་རེད། དགེ་བའི་བཤེས་གཉེན་བསྟེན་ན་ཡག་པོ་གང་འདྲ་ཡོང་གི་རེད་ཅེ་ན། དཔེར་ན་འདས་པ་དང་མ་འོངས་པ་དང་ད་ལྟའི་སངས་རྒྱས་ཏེ་དུས་གསུམ་གྱི་སངས་རྒྱས་ཐམས་ཅད་དགེ་བའི་བཤེས་གཉེན་ལ་བརྟེན་ནས་སངས་རྒྱས་ཀྱི་གོ་འཕང་ཐོབ་པ་སོགས་མདོའི་ནང་ལ་དགེ་བའི་བཤེས་གཉེན་བསྟེན་པའི་ཕན་ཡོན་དཔག་ཏུ་མེད་པ་གསུངས་ཡོད། མི་ཁ་ཤས་ཀྱི་བསམ་པར་དགེ་བའི་བཤེས་གཉེན་ཟེར་བ་དེ་གལ་ཆེན་པོ་མ་རེད། ལམ་ཡག་པོ་མ་ནོར་བ་ཐར་པའི་ལམ་ང་རང་གིས་ཤེས་ཀྱི་རེད། ང་རང་གིས་རྟོགས་ཐུབ་ཀྱི་རེད་བསམ་སྲིད་པ་རེད། དེ་འདྲ་བསམ་ན་ཞེ་དྲག་གི་ནོར་བ་ཆེན་པོ་རེད། ཡང་ཁ་ཤས་ཀྱི་བསམ་པ་ལ་ང་ཚོ་ལམ་ཡང་དག་པ་དེབ་ལ་བལྟས་པའམ་བཀླགས་ན་འགྲིག་གི་རེད། དགེ་བའི་བཤེས་གཉེན་མེད་ན་ཡང་དེབ་ཀྱི་ནང་ལ་གང་ཡོད་པ་དེ་བྱས་ན་འགྲིག་གི་རེད་བསམ་ན་དེ་ཡང་ལམ་ཡང་དག་པ་ཞིག་ཡོང་ཐུབ་ཀྱི་མ་རེད། དགེ་བའི་བཤེས་གཉེན་ཐར་པའི་ལམ་སྒྲུབ་པ་ལ་ངེས་པར་དགོས་ཀྱི་རེད། ཐར་པ་ཐོབ་པར་བྱེད་པ་ལ་དགེ་བའི་བཤེས་གཉེན་དངོས་གནས་གལ་ཆེན་པོ་རེད། དེས་མ་ཚད་རང་ཉིད་བླང་དོར་གྱི་གནད་ཏོག་ཙམ་ཧ་གོ་ཚར་ནས་དགེ་བའི་བཤེས་གཉེན་གལ་ཆེན་པོ་ཞེ་དྲག་ཡིན་གྱི་མ་རེད་བསམ་པ་དེ་ཡང་འགྲིག་གི་ཡོད་མ་རེད། གང་ཡིན་ཞེ་ན། ང་རང་ཚོ་འཁོར་བའི་གནས་འདི་ནས་ཡར་ལམ་ལ་ཞུགས་ཏེ་བྱང་ཆུབ་སེམས་དཔའི་ས་བཅུ་རྫོགས་ཏེ་སངས་རྒྱས་ཀྱི་གོ་འཕང་མ་ཐོབ་ཀྱི་བར་དུ་སྤང་བྱ་ནོར་འཁྲུལ་མང་པོ་ད་དུང་སྤོང་རྒྱུ་ཡོད་པ་དང་། བླང་བྱ་རྟོགས་པ་མང་པོ་གསར་དུ་སྒྲུབ་དགོས་ཀྱི་ཡོད་རེད། དེ་འདྲ་སོང་ཙང་བྱང་ཆུབ་མ་ཐོབ་ཀྱི་བར་དུ་དགེ་བའི་བཤེས་གཉེན་བསྟེན་དགོས་ཀྱི་ཡོད་པ་རེད། དེ་ཡིན་དུས་དཔེར་ན་མདོའི་ནང་ནས་ཀྱང་དགེ་བའི་བཤེས་གཉེན་གྱི་རྣམ་གྲངས་ལ་སོ་སོ་སྐྱེ་བོ་དགེ་བའི་བཤེས་གཉེན་དང་། ས་ཆེན་པོ་ལ་གནས་པའི་བྱང་ཆུབ་སེམས་དཔའི་དགེ་བའི་བཤེས་གཉེན། སངས་རྒྱས་སྤྲུལ་པའི་སྐུའི་དགེ་བའི་བཤེས་གཉེན། ལོངས་སྤྱོད་རྫོགས་པའི་དགེ་བའི་བཤེས་གཉེན་བཅས་རྣམ་གྲངས་བཞི་གསུངས་ཡོད། སོ་སོ་ཡར་ཡར་ལམ་རིམ་པར་བགྲོད་ཡོང་དུས་དགེ་བའི་བཤེས་གཉེན་དེ་ཡང་ཡོན་ཏན་ཆེ་རུ་ཆེ་རུ་འགྲོ་ནས་བསྟེན་དགོས་པས་དགེ་བའི་བཤེས་གཉེན་གྱི་རྣམ་གྲངས་དེ་འདྲ་བསྟན་པ་རེད། རྒྱུ་མཚན་དེའི་ཕྱིར་ན་ང་རང་ཚོ་ལམ་ལ་ཞུགས་ནས་བཟུང་ས་མཐར་མ་ཕྱིན་གྱི་བར་དུ་བླ་མ་དགེ་བའི་བཤེས་གཉེན་བསྟེན་རྒྱུ་དེ་ཞེ་དྲག་གི་གལ་ཆེན་པོ་ཆགས་ཡོད། ལྷག་པར་གསང་སྔགས་རྡོ་རྗེ་ཐེག་པའི་ལམ་ཉམས་སུ་ལེན་པ་དང་། དེའི་ནང་ནས་ཀྱང་ཕྱག་རྒྱ་ཆེན་པོའི་རྟོགས་པ་སྐྱེ་བར་བྱེད་པ་ལ་བླ་མ་དགེ་བའི་བཤེས་གཉེན་དེ་ཤིན་ཏུ་ནས་ཀྱང་གལ་ཆེན་པོ་གསུངས་ཡོད། དེས་ན་ཕྱག་རྒྱ་ཆེན་པོའི་ཁྲིད་ཀྱི་སྐབས་སུ་བླ་མ་དགེ་བའི་བཤེས་གཉེན་དེ་ལ་ཡང་ཕྱག་རྒྱ་ཆེན་པོའི་བདག་པོའི་རྐྱེན་སོགས་བཤེས་གཉེན་རྣམ་པ་བཞིའི་དབྱེ་བ་གསུངས་ཡོད།
དང་པོ་གང་ཟག་བརྒྱུད་པའི་བླ་མ་ནི།
རྡོ་རྗེ་འཆང་ནས་རྩ་བའི་བླ་མའི་བར། །
བྱིན་རླབས་དང་ནི་མན་ངག་ལ་སོགས་པའི། །
རྒྱུན་རྣམས་མ་ཆད་རིམ་པར་གཅིག་ནས་གཅིག །
ཡང་དག་བརྒྱུད་དེ་བྱོན་པའི་བླ་མའོ། །
དེ་ཡང་རྒྱལ་བ་རྡོ་རྗེ་འཆང་ནས་བཟུང་སྟེ་ད་ལྟའི་རང་གི་དགེ་བའི་བཤེས་གཉེན་དེའི་བར་དུ། ཁྲིད་དང་མན་ངག་ཉམས་རྟོགས་ཀྱི་བརྒྱུད་པའི་བྱིན་རླབས་རྒྱུན་མ་ཆད་པ་དང་། དགེ་བའི་བཤེས་གཉེན་དེ་ཡང་མཚན་ཉིད་དང་ལྡན་པ་ག་རེ་དགོས་ཀྱི་རེད་ཟེར་ན། ཆོས་དེའི་གནད་ལ་མ་རྨོངས་པའི་ཤེས་རབ་ཀྱིས་དེའི་གནས་ཚུལ་ཤེས་པ་དང་། ཡང་ཤེས་པ་གཅིག་པོ་མ་ཡིན་པར་སློབ་མ་ལ་བརྩེ་བ་ཡོད་པ། དེ་ཡང་རང་འདོད་འཇིག་རྟེན་ཆོས་བརྒྱད་ཀྱི་ཀུན་རྟོག་མ་ཡིན་པ་སློབ་མ་ལ་ཕན་འདོད་ཀྱིས་བརྩེ་བ་ཡོད་པ། ལག་ལེན་དེ་ཚོ་སློབ་མ་ལ་ཕར་སྟོན་པ་ལ་མ་རྨོངས་པའི་ཤེས་རབ་ཡོད་པ། བརྒྱུད་པ་ཡོད་པ་དེ་འདྲ་གཅིག་དགོས་ཀྱི་ཡོད། སོ་སོ་བླ་མ་དགེ་བའི་བཤེས་གཉེན་དེ་ལ་ཕྱག་ཆེན་གྱི་ཁྲིད་ཞུས་ཏེ་བླ་མར་གྱུར་པ་ཡིན་པས་གང་ཟག་བརྒྱུད་པའི་བླ་མ་སྟེ་བླ་མ་དང་པོ་རེད།
གཉིས་པ་བདེ་གཤེགས་བཀའི་བླ་མ་ནི།
བླ་མས་བསྟན་པ་ཇི་བཞིན་རང་སེམས་ལ། །
ངེས་པ་སྐྱེས་ཤིང་དེ་ཉིད་རྒྱལ་བའི་བཀའ། །
གང་ལའང་འགལ་མེད་ཉམས་མྱོང་སྐྱེ་བའི་ཕྱིར། །
གསུང་རབ་ཐམས་ཅད་གདམས་པར་འཆར་བས་སོ། །
ཞེས་པ་ནི་སངས་རྒྱས་ཀྱིས་གསུངས་པའི་བཀའ་དང་རྒྱ་བོད་མཁས་གྲུབ་རྣམས་ཀྱིས་གསུངས་པའི་བསྟན་བཅོས་གསུང་རབ་དམ་པའི་ཆོས་རེད། དེ་ག་འདྲ་བྱས་ནས་དགེ་བའི་བཤེས་གཉེན་རེད་དམ་ཞེ་ན། སོ་སོ་ལ་ཐོག་མར་གང་ཟག་དགེ་བའི་བཤེས་གཉེན་གྱིས་བླང་དོར་གྱི་གནད་དང་སེམས་ཀྱི་གནས་ལུགས་ལ་སོགས་པ་ངོ་སྤྲད་ནས་སོ་སོས་དེའི་ཉམས་ལེན་བྱས་པ་ལ་བརྟེན་ནས་རྒྱུད་ལ་ཉམས་མྱོང་སྐྱེས་པ་དེ་དང་། བཀའ་དང་བསྟན་བཅོས་གསུང་རབ་ཀྱི་ནང་གི་ཁྲིད་ཡིག་ཀློག་པའི་སྐབས་ལ་གསུང་རབ་ཀྱི་ནང་ལ་གསུངས་པ་དེའི་དོན་གཉིས་མཚུངས་པས་དེ་ལ་བརྟེན་ནས་སོ་སོས་ངེས་ཤེས་སྐྱེས། སྔ་མ་ཐེ་ཚོམ་ཡོད་པ་རྣམས་མེད་པ། མ་ཤེས་པ་རྣམས་ཤེས་པ་སོགས་དེ་འདྲའི་དོན་རྟོགས་ཡོང་གི་རེད། དེ་ཡིན་ཙང་སངས་རྒྱས་ཀྱིས་གསུངས་པའི་བཀའ་དང་རྗེས་འཇུག་གི་བསྟན་བཅོས་གསུང་རབ་ལ་བདེ་གཤེགས་བཀའི་བླ་མ་དགེ་བའི་བཤེས་གཉེན་གཉིས་པ་དེ་གསུངས་པ་རེད། ག་དུས་དྲི་བ་ཞུས་ན་ཡང་ང་ལ་དུས་ཚོད་མེད་རྩ་བ་ནས་ལབ་ཀྱི་མ་རེད། དེ་གཅིག་བྱས་ན་དགེ་བའི་བཤེས་གཉེན་སྟབས་བདེ་ཤོས་དེ་ཆགས་ཡོད།
གསུམ་པ་སྣང་བ་བརྡའི་བླ་མ་ནི།
འབྱུང་དང་འབྱུང་བ་ལས་གྱུར་ཕྱི་ནང་གི །
འཁོར་འདས་དངོས་པོའི་ཆོས་རྣམས་ཐམས་ཅད་ཀྱིས། །
ལམ་གྱི་ཚུལ་རྣམས་བརྡ་དང་དཔེའི་སྒོ་ནས། །
སྟོན་ཕྱིར་དངོས་ཀུན་བླ་མར་མ་གྱུར་མེད། །
ཅེས་པ་ལྟར། དགེ་བའི་བཤེས་གཉེན་གསུམ་པ་སྣང་བ་བརྡའི་བླ་མ་དེ་ག་རེ་རེད་ཟེར་ན། ང་རང་ཚོ་ཐོག་མར་སོ་སོ་སྐྱེ་བོ་དགེ་བའི་བཤེས་གཉེན་གྱིས་སེམས་ཀྱི་གནས་ལུགས་ངོ་སྤྲད། བདེ་གཤེགས་བཀའི་བླ་མ་ལ་བརྟེན་ནས་ངེས་ཤེས་བསྐྱེད། སོ་སོའི་སེམས་ཀྱི་སྟེང་ལ་ཉམས་མྱོང་སྐྱེ་ཡོང་དུས་ཕྱིའི་སྣང་བ་འདི་ཚོ་གང་ལ་ཡིན་ན་ཡང་ཚང་མ་ལ་དོན་དག་རྒྱ་ཆེན་པོ་རེ་གོ་རྒྱུ་ཡོད་པ་རེད། དཔེར་ན་དབྱར་ཁའི་དུས་སུ་མེ་ཏོག་མཛེས་པོ་དེ་ཚོ་ཡར་ཤར། དགུན་ཁའི་དུས་སུ་དེ་ཚོ་ཚང་མ་ཕར་རྙིང་པ་ཆགས་ནས་མེད་པ་འགྲོ། དེ་འདྲའི་གནས་ཚུལ་མཐོང་ཡོང་དུས་ང་རང་ཚོ་འདུས་བྱས་ཀྱི་ལུས་འདི་དེ་ལྟ་བུ་མི་རྟག་པ་ཡིན་པ་ཤེས་ཐུབ་པ་དང་། ཡང་སྦྲང་མས་སྦྲང་རྩི་ལྟ་བུ་ཡིན་ན་དཔེ་མི་སྲིད་པ་ཚང་མས་དཀའ་ལས་མང་པོ་བརྒྱབ་ནས་བསགས་པ་དེ་རྗེས་སུ་མི་གཞན་གྱི་ལོངས་སུ་སྤྱོད་པའི་གནས་ཚུལ་མཐོང་ཡོང་དུས་ང་རང་ཚོ་འཇིག་རྟེན་འཁོར་བ་འདི་ཡི་ནོར་རྫས་ལོངས་སྤྱོད་བསགས་པ་ལ་སྙིང་པོ་མེད་པ་ལྟ་བུ་མཐོང་ཐུབ་པ་དང་། དེ་བཞིན་འཁོར་བའི་ཆོས་ཀྱི་ཆ་ནས་བྱས་ན་ཡང་སོ་སོ་སེམས་ཀྱི་སྟེང་ལ་ཉམས་མྱོང་ཏོག་ཙམ་སྐྱེས་ན། ཆོས་ཀྱི་དོན་དག་ཡོད་པ་རྣམ་པ་མང་པོ་གཅིག་མཐོང་ཐུབ་ཀྱི་ཡོད་པ་རེད། དཔེར་ན་ས་གཞི་འདི་སྣོད་བཅུད་དངོས་པོ་ཐམས་ཅད་ཀྱི་རྟེན་དུ་གྱུར་པ་ནང་བཞིན། ས་གཞི་མཐོང་བ་ལ་བརྟེན་ནས་ཆོས་ཐམས་ཅད་ཡོན་ཏན་གྱི་རྟེན་དད་པ་དེ་ས་གཞི་ལྟ་བུ་བརྟན་པོ་ཞིག་དགོས་ཀྱི་འདུག་བསམ་པ་དེ་འདྲ་གོ་ཐུབ་པ་དང་། ཕྱི་འཇིག་རྟེན་གྱི་ཁམས་སུ་ཉི་མ་ཤར་ནས་མུན་པ་ཐམས་ཅད་བསལ་གྱི་ཡོད་པ་རེད། དཔེ་དེ་བཞིན་དུ་ནང་གི་ཤེས་རབ་ཉི་མ་ལྟ་བུ་དེས་མ་རིག་རྨོངས་པའི་མུན་པ་བསལ་བ་དེ་འདྲའི་གནས་ཚུལ་གོ་ཐུབ་པ་ལྟ་བུ་དང་། ནམ་མཁའ་ལ་བལྟས་ན་མཐའ་དང་དབུས། ཕྱོགས་དང་མཚམས་དེ་འདྲའི་དབྱེ་བ་རྩ་བ་ནས་ལབ་མི་ཐུབ་པ་ནི་ནམ་མཁའ་ལ་བརྟགས་ཤིང་དཔྱད་ན་མཐའ་དང་དབུས་གང་ཡང་ལབ་མ་ཐུབ་པ་ཞིག་མཐོང་གི་ཡོད་རེད། དེ་འདྲ་ལ་བརྟེན་ནས་ང་རང་ཚོའི་སེམས་ཀྱི་གནས་ལུགས་དེ་དང་འདྲ་བོ་ཡོད་པ་གསུངས་པ་མཚུངས་པ་ལྟར་དུ། དེ་འདྲའི་སྒོ་ནས་གནས་ཚུལ་མང་པོ་གཅིག་གོ་བ་ལ་བརྟེན་ནས་སྣང་བ་བརྡའི་བླ་མ་གསུངས་པ་རེད།
བཞི་པ་དོན་དམ་ཆོས་ཉིད་ཀྱི་བླ་མ་ནི།
དཔལ་ལྡན་བླ་མས་ཇི་ལྟར་ངོ་སྤྲད་པའི། །
རང་སེམས་གནས་ལུགས་ཕྱིན་ཅི་མ་ལོག་པར། །
མངོན་སུམ་མཐོང་རྟོགས་གཏན་ལ་ཕེབས་པ་དེས། །
ཆོས་རྣམས་ཀུན་གྱི་དེ་བཞིན་ཉིད་ཀྱང་རྟོགས། །
ཞེས་པ་ལྟར། གང་ཟག་བརྒྱུད་པའི་བླ་མས་ངོ་སྤྲད། བདེ་གཤེགས་བཀའི་བླ་མ་ལ་བརྟེན་ནས་ཉམས་སུ་མྱོང་། སྣང་བ་བརྡའི་བླ་མ་དེ་ཚོ་ལ་བརྟེན་ནས་ཉམས་མྱོང་དང་ངེས་ཤེས་གོང་ནས་གོང་དུ་འཕེལ་ཏེ་མཐར་ཐུག་རང་གི་སེམས་ཀྱི་གནས་ལུགས་དེ་རྩ་བ་ནས་མ་ནོར་བ་མངོན་སུམ་ཇི་ལྟ་བ་བཞིན་དུ་རང་གིས་རྟོགས། རྟོགས་པ་དེ་ཡང་འགྱུར་བ་མེད་པ་བརྟན་པོ་ཡོད་པ། དེ་ལྟ་བུ་སེམས་ཀྱི་གནས་ལུགས་དེ་གཏན་ལ་ཕེབས་ནས་འགྱུར་མེད་སེམས་ཀྱི་རང་བཞིན་གནས་ལུགས་མངོན་སུམ་མ་ནོར་བ་རྟོགས་ཡོང་དུས་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ལ་མ་ཤེས་པ་མེད་པ། སེམས་ཀྱི་གནས་ལུགས་རྟོགས་པ་ལ་བརྟེན་ནས་ཆོས་ཐམས་ཅད་ཀྱི་གནས་ལུགས་རྟོགས་ཐུབ་ཀྱི་རེད། དེ་ཡི་གནས་སྐབས་སུ་རང་གི་སེམས་ཀྱི་གནས་ལུགས་ཇི་ལྟ་བ་བཞིན་དུ་མ་ནོར་བ་མངོན་སུམ་དུ་རྟོགས་པ་ཐོབ་པའི་སྐབས་དེ་ལ་དོན་དམ་ཆོས་ཉིད་ཀྱི་བླ་མའམ་མཐར་ཐུག་གི་བླ་མ་བཞི་པ་དེ་གསུངས་པ་རེད།
ཁྱད་པར་གྱི་སྔོན་འགྲོ་གསུམ་པ་དམིགས་པའི་རྐྱེན་ནི།
ཕྱི་ནང་གྲུབ་མཐའི་བློ་ཡིས་མ་བསྒྱུར་ཅིང་། །
རྟོག་པས་མ་བསླད་གདོད་མའི་གནས་ལུགས་ཀྱི། །
སེམས་ཀྱི་ངོ་བོ་སྐུ་གསུམ་གྱི་རོལ་པ། །
དེ་ཉིད་ཁོ་ན་ཉམས་སུ་བླང་བྱ་འོ། །
ཞེས་པ་ལྟར་དམིགས་པའི་རྐྱེན་ཞེས་པ་དེ་གང་ཡིན་ཞེ་ན། ང་ཚོ་སྒོམ་རྒྱག་པའི་སྐབས་ལ་སེམས་དེ་ག་འདྲ་ཞིག་ལ་བཞག་ནས་དམིགས་དགོས་ཀྱི་ཡོད། དམིགས་པ་དེ་ག་འདྲ་ཞིག་ལ་བཞག་དགོས་ཀྱི་ཡོད་མེད་བསྟན་པ་དེ་ལ་དམིགས་པའི་རྐྱེན་གསུངས་པ་རེད། རྣམ་རྟོག་ལ་ག་རེ་ཡོད་རེད་ཟེར་ན། ཕྱག་རྒྱ་ཆེན་པོ་ཟེར་བ་དེ་ཞེ་དྲག་གི་གལ་ཆེན་པོ་གཅིག་དང་རྩ་ཆེན་པོ་གཅིག དེ་སྒོམ་པ་ལའང་སེམས་ཀྱི་སྟེང་ནས་ཏོག་ཙམ་དམིགས་བསལ་གྱི་གྲ་སྒྲིག་འདྲ་བོ་དང་། དམིགས་བསལ་གྱི་བསམ་བློ་བཏང་ནས་ཁྱད་པར་ཅན་ཞིག་སྒོམ་དགོས་ཡོད་འགྲོ་བསམ་པ་དེ་འདྲའི་རྟོག་པ་ཤར་སྲིད་ཀྱི་རེད། དེ་ག་ནང་བཞིན་སྒོམ་རྒྱག་པའི་སྐབས་ལ་སེམས་དེ་ཕྱི་ཡི་རྣམ་རྟོག་ཚང་མ་སྤངས་ནས་རྩ་བ་ནས་མེད་པ་བྱས་ནས་ཕྱག་རྒྱ་ཆེན་པོའི་གནས་ལུགས་དེ་ཡར་མཐོང་ཡོང་རྒྱུ་ཡོད་པ་འདྲ་བོའམ་ཤར་ཡོང་རྒྱུ་ཡོད་པ་འདྲ་བོ། མདོར་ན་གང་ལྟར་ང་རང་ཚོ་སྤྱིར་བཏང་རང་བཞིན་གྱི་རྟོག་པ་དེ་འདྲ། ཕྱག་རྒྱ་ཆེན་པོ་སྒོམ་དངོས་གཞི་རྒྱག་པའི་སྐབས་དེ་ལ་གྲ་སྒྲིག་འདྲ་བོ་དང་། བསམ་ཚུལ་འདྲ་བོ། དེ་འདྲའི་དཔེ་གཟབ་གཟབ་བྱེད་རྒྱུ་འདྲ་བོའི་རྟོག་པ་མང་པོ་ཞིག་ཡོང་གི་ཡོད་རེད། ད་ལྟ་འདི་ཡི་སྐབས་ལ་དེ་ཚོ་གང་ཡང་བྱེད་མི་ཉན་པ་དང་། བྱེད་མི་དགོས་པ་གསུངས་པ་རེད། རྟོག་པ་མེད་ན་ཡང་ང་རང་ཚོ་ཆོས་ཕྱོགས་ནས་ཆོས་ལུགས་ཀྱི་སྒོ་ནས་སོ་སོའི་ལྟ་བ་དེ་འདྲ་གོ་མྱོང་ཡིན་ན་གོ་བ་དེ་ལྟ་བུ་བྱས་ནས་སྒོམ་དགོས་ཀྱི་རེད་བསམ་པ་འདྲ་བོ། ནང་པ་སངས་རྒྱས་མ་ཡིན་པའི་ཆོས་ལུགས་སོ་སོའི་ལྟ་བ་དང་། ནང་པ་སངས་རྒྱས་ཀྱི་ནང་ལ་ཡང་མདོའི་ལམ་ནས་ཐེག་པ་ཆེན་པོ་དང་ཐེག་པ་ཆུང་ངུ་། དེ་ཚོ་སོ་སོ་སོ་སོའི་ནང་གི་གྲུབ་མཐའ་བཞི་ཡོད་པ་དེ་ཚོ་སོ་སོའི་ལྟ་བ་གསུངས་ཡོད་པ་རེད། དེ་ཚོའི་དེབ་བཀླགས་མྱོང་བ་འདྲ་བོ་དང་། བླ་མའི་མདུན་ནས་བཀའ་ཆོས་གོ་མྱོང་བ་ལྟ་བུ་དེ་འདྲ་ལ་བརྟེན་ནས་དེ་ཡི་དོན་ང་ཚོས་སྒོམ་དགོས་ཀྱི་ཡོད་རེད་བསམ་ན་དེ་ཡང་མ་རེད། ཕྱག་རྒྱ་ཆེན་པོའི་སྒོམ་དེ་ག་འདྲ་ཞིག་རེད་ཟེར་ན། ང་རང་ཚོ་དང་དུས་གཏན་དུ་འབྲལ་བ་མེད་པ། གང་ཡང་བྱེད་མི་དགོས་པ། བཟོ་བཅོས་གང་ཡང་བྱེད་མི་དགོས་པ་ལས་སླ་ཤོས་དེ་ཕྱག་རྒྱ་ཆེན་པོའི་སྒོམ་དེ་འདྲ་གཅིག་ལ་ལབ་ཀྱི་ཡོད་རེད། ང་ཚོའི་དེ་སྔ་བར་ལ་གནས་ལུགས་ག་རེ་བྱས་ནས་ངོ་མ་ཤེས་པ་རེད་ཟེར་ན། དེ་ལྟ་བུ་གནས་ལུགས་དེ་དུས་གཏན་དུ་རང་དང་འབྲལ་བ་མེད་པ་ཡིན་པས་ཞེ་དྲག་ཉེ་པོ་རེད། ཉེ་བོ་ཡིན་ཙང་ཉེ་དྲག་པས་ངོ་མ་ཤེས་པ་དེ་གཅིག་རེད། གང་ཡང་བྱེད་རྒྱུ་མེད་པ་ཡིན་དུས་ཞེ་དྲག་ལས་སླ་པོ་རེད། ལས་སླ་དྲག་པས་ངོ་མ་ཤེས་པ་རེད། དེའི་གནས་ལུགས་ངོ་སྤྲོད་བྱེད་མཁན་བླ་མ་དགེ་བའི་བཤེས་གཉེན་མ་ཐོབ་པ་སྟེ་རྒྱུ་མཚན་གསུམ་གྱིས་ངོ་མ་ཤེས་པ་རེད། །
ཁྱད་པར་གྱི་སྔོན་འགྲོ་བཞི་པ་དེ་མ་ཐག་པའི་རྐྱེན་ནི།
དངོས་གཞི་ཉམས་སུ་ལེན་པའི་གནས་སྐབས་སུ། །
བསྒོམ་བྱ་སྒོམ་བྱེད་རྣམ་པར་མི་རྟོག་ཅིང་། །
སྤང་བླང་རེ་དོགས་བཟོ་བཅོས་མ་བྱས་པའི། །
ཐ་མལ་ཤེས་པའི་ངོ་བོ་ཁོ་ནར་སྐྱོངས། །
ཞེས་དེ་མ་ཐག་པའི་རྐྱེན་དེ་ག་འདྲ་རེད་ཟེར་ན། ཁ་སེང་བཤད་པ་བཞིན་དུ་དམིགས་པའི་རྐྱེན་འཇིག་རྟེན་གྱི་རྣམ་པར་རྟོག་པ་སོ་སོ་རང་བཞིན་གྱི་བློའི་རྟོག་པ་དང་། ཆོས་ཀྱི་གྲུབ་མཐའ་སོ་སོའི་ལྟ་བའི་རྟོག་པ་དེ་འདྲའི་བཟོ་བཅོས་གང་ཡང་མ་བྱས་ཤིང་ཕྱི་ནང་གི་གྲུབ་མཐའ་སུས་ཀྱང་བློའི་རྟོག་པ་མེད་པ་སེམས་ཁོ་རང་ལ་ཕྱག་རྒྱ་ཆེན་པོ་བསྒོམ་དགོས་ཀྱི་ཡོད། ཕྱི་ནང་གི་ཆོས་ལུགས་གྲུབ་མཐའ་དང་། རྣམ་རྟོག་གི་བཟོ་བཅོས་རྩ་བ་ནས་མེད་པར་སེམས་ཁོ་རང་གི་རང་བཞིན་ནམ་རང་བབས་དེ་ལ་འདིའི་སྐབས་སུ་ཐ་མལ་གྱི་ཤེས་པ་ཞེས་བཀའ་བརྒྱུད་གོང་མ་རྣམས་ཀྱིས་གསུངས་ཡོད་པ་རེད། ཐ་མལ་གྱི་ཤེས་པ་ཞེས་པ་དེ་བཟོ་བཅོས་གང་ཡང་མ་བྱས་པའི་ཆ་ལ་ཐ་མལ། ཆོས་ལུགས་དང་གྲུབ་མཐའི་རྟོག་པས་བཟོ་བཅོས་གང་ཡང་མེད་པའི་ཆ་ནས་ཐ་མལ། ཤེས་པ་ཞེས་པ་དེ་གང་ཡིན་ཞེ་ན། སེམས་ཁོ་རང་གི་རང་བཞིན་དེ་ལ་ཤེས་པ། ད་ལྟ་འདིའི་སྐབས་སུ་ཤེས་པ་དང་རྣམ་རྟོག་གཉིས་ཏོག་ཙམ་ཁག་ཁག་རེད། ཐ་མལ་གྱི་རྣམ་རྟོག་དེ་ཐ་མལ་གྱི་ཤེས་པ་ལས་འབྱུང་གི་ཡོད་རེད། ཐ་མལ་གྱི་ཤེས་པ་དེ་ཡེངས་སོང་ན་དེ་ལས་རྣམ་རྟོག་ཡར་སྐྱེད་ཀྱི་ཡོད་རེད། འདི་ཡི་སྐབས་སུ་ཐ་མལ་ཤེས་པ་ངོས་ཟིན་ས་དེ་ཐ་མལ་གྱི་རྣམ་རྟོག་མེད་པའི་སེམས་མ་ཡེངས་པ་བཟོ་བཅོས་གང་ཡང་མ་བྱས་པ། མ་ཡེངས་ནས་བསྡད་བཞག་པའི་གནས་སྐབས་དེ་ལ་ཐ་མལ་གྱི་ཤེས་པ་གསུངས་པ་རེད། ད་ལྟ་འདིར་བསྟན་རྒྱུ་སྔོན་འགྲོ་བཞི་པ་ནི་ཐ་མལ་ཤེས་པ་དེའི་སྟེང་ལ་མ་ཡེངས་པར་སྡོད་དགོས་པ་བསྟན་པ་རེད། ཐ་མལ་གྱི་ཤེས་པ་དེ་ལ་འདི་ཡིན་ན་མིན་ན་བསམ་པའི་རེ་བ་དང་དོགས་པ་མེད་པ་དེ་ཡི་ཁ་ལ་རེ་དོགས་མེད་པ་བྱས་ནས་བཞག་དགོས་ཀྱི་རེད། ཐ་མལ་གྱི་ཤེས་པ་ཞེས་པ་དེ་བཀའ་བརྒྱུད་གོང་མ་རྣམས་ཀྱིས་ཕྱག་རྒྱ་ཆེན་པོའི་ངོ་སྤྲོད་གནང་བའི་སྐབས་ལ་ཐ་མལ་གྱི་ཤེས་པ་དེ་ཞེ་དྲགས་ཀྱི་གལ་ཆེན་པོ་ཡིན། དྭགས་པོ་རིན་པོ་ཆེ་ལ་སོགས་པ་དེ་ཚོས་ཐ་མལ་གྱི་ཤེས་པ་གསུངས་ནས་ཞེ་དྲག་གི་གལ་ཆེན་པོ་གསུངས་ཡོད་རེད། ཐ་མལ་གྱི་ཤེས་པ་བཟོ་བཅོས་གང་ཡང་མ་བྱས་པ་གནས་ལུགས་དེ་ལ་ཆོས་སྐུ་ལོངས་སྐུ་སྤྲུལ་སྐུ་སྟེ་སྐུ་གསུམ་གྱི་རང་བཞིན་ཡིན་གསུངས་ཡོད་རེད། དེ་ཡང་ཐ་མལ་གྱི་ཤེས་པ་ཁོ་རང་གི་ངོ་བོ་མ་གྲུབ་པ་སྟོང་པ་ཆོས་སྐུ། མ་འགག་པ་གསལ་བ་ལོངས་སྐུ། ཕྱི་ཡུལ་གྱི་སྣང་བ་དང་རྟོག་པ་སྣ་ཚོགས་པ་ཤར་བ་སྤྲུལ་སྐུ་ཞེས་དེ་འདྲ་ཤར་ཐུབ་ཡག་གི་ཁྱད་ཆོས་གསུངས་ཡོད་རེད། དེ་ཚོ་མདོར་ན་སྟོང་པ་དང་གསལ་བ་གསལ་སྟོང་ཟུང་དུ་འཇུག་པ་སྟེ་སྐུ་གསུམ་གྱི་རང་བཞིན་ཁོ་རང་ཡོད་རེད། ཡེ་ནས་སེམས་ཀྱི་རང་བཞིན་ལ་སྐུ་གསུམ་གྱི་རང་བཞིན་ཡོད་ཡོད་པ་དེ་འདྲ་ངོ་སྤྲོད་གནང་ནས་ཐ་མལ་གྱི་ཤེས་པ་ངོ་ཤེས་ན་སེམས་ཀྱི་གནས་ལུགས་ཕྱག་རྒྱ་ཆེན་པོ་ངོ་ཤེས་པ་ཡིན་གསུངས་ཡོད། དེས་ན་ཐ་མལ་གྱི་ཤེས་པའི་ཁ་ལ་ཏོག་ཙམ་སྒོམ་དགོས་ཀྱི་འདུག ཡིན་ན་ཡང་ཐ་མལ་གྱི་ཤེས་པ་དང་ཐ་མལ་གྱི་རྣམ་རྟོག་གཉིས་མ་ནོར་པ་དགོས་ཀྱི་རེད། ཐ་མལ་ཤེས་པའི་ཁ་ལ་བཞག་དགོས་ཀྱི་འདུག་མ་གཏོགས་རྣམ་རྟོག་གི་སྒང་ལ་བཞག་དགོས་མིན་འདུག་རྣམ་རྟོག་སྒང་ལ་རྟག་པར་བཞག་བཞག་རེད།
ད་ནི་ཕྱག་རྒྱ་ཆེན་པོའི་ཁྲིད་ཀྱི་གཉིས་པ་དངོས་གཞི་དེ་ལ་ཞི་གནས་དང་། ལྷག་མཐོང་གཉིས་སུ་ཡོད་པ་ལས་དང་པོ་ཞི་གནས་ཀྱི་ཁྲིད་ཡིན། ཞི་གནས་ཞེས་པ་གང་ཡིན་ཞེ་ན། ང་རང་ཚོའི་སེམས་དེ་འདས་མ་འོངས་ད་ལྟ་དུས་གསུམ་གྱི་འཁྲུལ་པའི་རྣམ་པར་རྟོག་པའི་རྗེས་སུ་དུས་རྟག་ཏུ་འགྲོ་ཡི་ཡོད་པ་རེད། ཞི་གནས་བསྒོམས་པ་ལ་བརྟེན་ནས་དུས་གསུམ་གྱི་འཁྲུལ་པའི་རྣམ་རྟོག་རང་སར་ཞི་ནས་སེམས་ཁོ་རང་གི་རང་བཞིན་གང་ཡིན་པ་དེའི་ངང་དུ་རྩེ་གཅིག་ཏུ་གནས་པ་དེ་ལ་ཞི་གནས་གསུངས་པ་རེད། སེམས་ཞི་བར་གནས་པའི་ཞི་གནས་ཀྱི་ཏིང་ངེ་འཛིན་དེ་ཞེ་དྲག་གི་དགོས་པ་དང་ཡོན་ཏན་ཆེན་པོ་རེད། ཞི་གནས་མེད་ན་ཏིང་ངེ་འཛིན་ག་རེ་སྒོམ་པ་ཡིན་ན་ཡང་ཡག་པོ་ཞིག་ཡོང་ཐུབ་ཀྱི་མ་རེད། ལྷག་པར་དུ་ཕྱག་རྒྱ་ཆེན་པོ་ལྷག་མཐོང་གི་གནས་ལུགས་དེ་ཞི་གནས་ལ་བརྟེན་ནས་རྟོགས་དགོས་ཀྱི་རེད། དེ་ཡིན་དུས་ཞི་གནས་ཡོད་ན་ལྷག་མཐོང་གི་གནས་ལུགས་དེ་མ་ནོར་བ་རྟོགས་ཐུབ་ཀྱི་རེད། དེ་ཡང་རྒྱལ་སྲས་ཞི་བ་ལྷས།
ཞི་གནས་རབ་ཏུ་ལྡན་པའི་ལྷག་མཐོང་གིས། །
ཉོན་མོངས་རྣམ་པར་འཇོམས་པ་ཤེས་བྱས་ནས། །
ཐོག་མར་ཞི་གནས་བཙལ་བྱ་. . . . . . . .། །
ཞེས་གསུངས་པ་ལྟར། ཞི་གནས་རབ་ཏུ་ལྡན་པ་ཡག་པོ་ཞིག་ཡོད་ན་ལྷག་མཐོང་ཡོང་གི་རེད། དེ་ལྟ་བུ་ཞི་ལྷག་ཟུང་དུ་འཇུག་པ་དེ་ཡིས་འཁོར་བའི་རྩ་བ་ཉོན་མོངས་པ་ཐམས་ཅད་འཇོམས་ཐུབ་ཀྱི་ཡོད་པས་ཐོག་མ་ཉིད་ནས་ཞི་གནས་བཙལ་བར་བྱ་བའམ་སྒོམ་དགོས་ཀྱི་རེད་གསུངས་པ་རེད། དེ་འདྲ་ཡིན་ཙང་ཞི་གནས་ཞེས་པ་དེ་སྒོམ་ཏིང་ངེ་འཛིན་ཐམས་ཅད་ལ་ཞེ་དྲག་གལ་ཆེན་པོ་རེད་ལ། ལྷག་པར་དུ་ཕྱག་རྒྱ་ཆེན་པོ་སྒོམ་པ་ལ་དེའི་གཞིའམ་རྩ་བ་འདྲ་བོ་ཞི་གནས་ཡིན་པས་ཞི་གནས་འདི་ཧ་ཅང་གི་གལ་ཆེ་པོ་ཡིན་པ་བསྟན་པ་རེད། ཞི་གནས་ཡག་པོ་ཡོང་བ་ལ་དང་པོ་ལུས་དང་སེམས་ཀྱི་བཞག་ཐབས་དེ་ཡག་པོ་ཞིག་མ་བྱུང་ན་ཞི་གནས་ཡག་པོ་ཡོང་ཐུབ་ཐབས་མེད། དེ་འདྲ་ཡིན་དུས་ལུས་དང་སེམས་ཀྱི་བཞག་ཐབས་དེ་མ་ནོར་བ་ཤེས་དགོས་པ་དེ་གལ་ཆེན་པོ་རེད།
དེ་ལྟ་བུ་ཞི་གནས་དེའི་ཁྲིད་ལ་སྤྱི་དང་བྱེ་བྲག་གཉིས་ཡོད་པ་ལས། །དང་པོ་ལ་ལུས་གནད་དང་སེམས་གནད་གཉིས་ལས། དང་པོ་ལུས་གནད་ནི།
ལུས་གནད་རྣམ་པར་སྣང་མཛད་ཆོས་བདུན་ཏེ། །
རྐང་པ་རྡོར་སྐྱིལ་ལག་པ་མཉམ་པར་བཞག །
དཔུང་པ་རྒོད་གཤོག་ལྟར་བརྒྱང་མགྲིན་པ་ནི། །
ལྕགས་ཀྱུ་ལྟར་དགུག་སྒལ་ཚིག་མདའ་ལྟར་བསྲང་། །
མིག་ནི་སྣ་རྩེའི་སོར་བཞིའི་ནམ་མཁར་གཏད། །
མཆུ་དང་སོ་ནི་རང་བབས་བཞག་ཅིང་ལྕེ། །
ཡ་རྐན་ལ་སྦྱར་བདེ་བའི་སྟན་ལ་འཁོད། །
ཅེས་པ་ལྟར་དང་པོ་ལུས་ཀྱི་བཞག་ཐབས་དེ་ལ་ལུས་ཀྱི་གནད་རྣམ་པར་སྣང་མཛད་ཆོས་བདུན་གྱི་སྒོ་ནས་བསྟན་པ་རེད། དེ་ལ་རྐང་པ་རྡོ་རྗེ་སྐྱིལ་ཀྲུང་བཅའ་བ། ལག་པ་ལྟེ་འོག་ཏུ་མཉམ་པར་བཞག་པ། དཔུང་པ་རྒོད་གཤོག་ལྟར་ཐད་ཀར་བརྒྱང་པ། མགྲིན་པ་ལྕགས་ཀྱུ་ལྟར་དགུག་པ། བརྒལ་ཚིག་མདའ་ལྟར་དྲང་པོར་བསྲང་པ། མིག་སྣ་རྩེར་སོར་བཞིའི་ནམ་མཁར་བལྟ་བ། མཆུ་དང་སོ་རང་བབས་ལ་བཞག་ནས་ལྕེ་ཡ་རྐན་ལ་སྦྱར་ཙམ་བྱས་པ་བཅས་དེ་བདུན་ལ་རྣམ་པར་སྣང་མཛད་ཀྱི་ཆོས་བདུན་གསུངས་པ་རེད། ལུས་གནད་རྣམ་སྣང་ཆོས་བདུན་གྱི་ནང་ནས་དཔེར་ན་རྐང་པ་རྡོ་རྗེ་སྐྱིལ་ཀྲུང་ལྟ་བུ་སྡོད་མ་ཐུབ་པ་ཡོང་སྲིད་ཀྱི་རེད། དེ་འདྲ་ཡོད་ན་ཡང་སེམས་སྐྱིལ་ལྟ་བུ་དང་། དེ་ཡང་བསྡད་མ་ཐུབ་པ་ཡིན་ན་སོ་སོ་ལ་ག་རེ་བདེ་པོ་ཡོད་པ་དེ་བསྡད་ན་འགྲིག་གི་ཡོད་རེད། གཞན་དག་གི་ལུས་ཀྱི་གནད་དེ་ཚོ་གང་ཐུབ་ཐུབ་བཅས་ནས་གཙོ་བོ་གལ་ཆེ་ཤོས་ལུས་དྲང་པོར་བསྡད་ནས་ལུས་ཀྱི་སྟོད་སྨད་ཚང་མ་ལ་གྲིམ་ཆ་མེད་པ་ལུས་རང་བཞིན་གྱིས་ལྷོད་པའི་ངང་དུ་བསྡད་པ་དེ་ལུས་གནད་ཀྱི་གཙོ་བོ་རེད།
གཉིས་པ་སེམས་ཀྱི་བཞག་ཐབས་བསྟན་པ་ནི། དེ་ཡང་། སེམས་ཀྱི་གནད་དེ་ཡང་ཇི་སྐད་དུ།
མི་མནོ་མི་བསམ་མི་སེམས་མི་བསྒོམ་ཞིང་། །
མི་དཔྱད་རང་སོར་བཞག་ཅེས་གསུངས་པ་བཞིན། །
དགག་སྒྲུབ་སྤང་བླང་རེ་དོགས་དངོས་འཛིན་གྱི། །
ཨ་འཐས་ཞེན་པ་དང་བྲལ་ཐ་མལ་གྱི། །
ཤེས་པ་སྐད་ཅིག་མ་འདིའི་ངོ་བོ་རུ། །
ལྷོད་ཀྱི་གློད་ལ་མ་ཡེངས་རྩེ་གཅིག་ཏུ། །
གསལ་སྟོང་འཛིན་མེད་མ་བཅོས་ལྷུག་པར་ཞོག །
ཅེས་དེ་ལྟ་བུ་དམིགས་པའི་རྐྱེན་སེམས་ཀྱི་གནས་ལུགས་ང་ཚོས་སྒོམ་པའི་སྐབས་ལ་བཞག་ཐབས་དེ་བཞག་ལུགས་ག་འདྲ་བྱས་ནས་བཞག་དགོས་ཀྱི་རེད་ཟེར་ན། དེ་ཡང་གྲུབ་ཆེན་ཏེ་ལོ་པས་བཞག་ཐབས་གནད་དྲུག་གི་སྒོ་ནས་བསྟན་པ་རེད། གནད་དྲུག་དེ་ངོ་སྤྲོད་པ་ལ་ད་ལྟ་གཙོ་བོ་སེམས་ཀྱི་སྟེང་ནས་ཉམས་མྱོང་དེ་ངོ་འཕྲོད་དགོས་ཀྱི་ཡོད་རེད། ངས་འདི་ནས་འགྲེལ་བཤད་ཞུས་པ་དེ་ཁྱེད་རང་ཚོས་ཡི་གེ་བྲིས་བརྗེད་ཐོ་བརྒྱབ་པ་གཅིག་པོས་འགྲིག་གི་མིན་འདུག ཁ་སེང་ཞུས་པ་ནང་བཞིན་གྱི་ལུས་གནད་དང་བཅས་སྒོམ་ཞིག་རྒྱག་དགོས་ཀྱི་འདུག གནད་དྲུག་ལས་མི་མནོ་མི་བསམ་མི་སེམས་ཏེ་གནད་གསུམ་འདི་ཡིས་ག་རེ་བསྟན་གྱི་ཡོད་རེད་ཟེར་ན། འདས་པ་དང་ད་ལྟ་མ་འོངས་པ་གསུམ་གྱི་རྣམ་པར་རྟོག་པའི་རྗེས་སུ་མ་འགྲོ་བ་དགོས་ཀྱི་རེད་ཅེས་པའི་དོན་རེད། དེ་གང་ཡིན་ཞེ་ན། ང་རང་ཚོ་དུས་རྒྱུན་དུ་རྟོག་པ་དེ་འདས་པ་དང་ད་ལྟ་མ་འོངས་པ་གསུམ་ལ་འཕྲོས་ནས་སྡོད་ཀྱི་ཡོད་རེད། དེ་འདྲ་ཡོད་པ་ཡིན་དུས་ངོ་སྤྲོད་པའི་སྐབས་ལ་འདས་ཟིན་པའི་རྟོག་པའི་རྗེས་སུ་མ་འགྲོ། ད་ལྟའི་རྟོག་པའི་རྗེས་སུ་ཡང་མ་འགྲོ། མ་འོངས་པའི་རྟོག་པའི་རྗེས་སུ་ཡང་མ་འགྲོ་གསུངས་ནས་གང་ལྟར་ང་རང་ཚོ་ནམ་རྒྱུན་གནས་ཚུལ་དང་བསྟུན་ནས་དུས་གསུམ་གསུངས་པ་རེད། དེ་མ་གཏོགས་ད་ལྟ་ང་རང་ཚོ་སྒོམ་པའི་སྐབས་ལ་འདས་པའི་རྟོག་པ་ཡིན་བསམ་ནས་དེའི་རྗེས་ལ་འགྲོ་ཡི་མིན་བསམ་ནས་ཕར་གཅིག་བཟོས། ད་ལྟའི་རྟོག་པ་ཡིན་བསམ་ནས་ཕར་བཀག མ་འོངས་པའི་རྟོག་པ་ཡིན་བསམ་ནས་བློས་བཟོ་དགོས་ཡག་གི་དོན་དག་མ་རེད། འདས་པ་དང་མ་འོངས་པ་ད་ལྟའི་རྟོག་པའི་རྗེས་སུ་མ་འགྲོ་བ་སྡོད་ཀྱི་འདུག་ན་དེ་ག་རང་བཞག་ན་མ་གཏོགས། འདས་པ་ཡིན། མ་འོངས་པ་ཡིན་བསམ་ནས་དེ་འདྲ་བསམ་བློ་གཏང་དགོས་མ་རེད། དེ་ནས་གནད་བཞི་པ་མི་སྒོམ་ཞེས་པའི་ག་རེ་བསྟན་པ་རེད་ཟེར་ན། ང་རང་ཚོ་ད་ལྟ་སེམས་སྟོང་པ་ཉིད་ལྟ་བུ་ཡིན་བསམ་བསྡད་ན་སྟོང་ཉིད་བསྒོམས་པ་རེད། དེ་ནས་ཡང་སེམས་གསལ་བ་ཡིན་བསམ་པ་ལྟ་བུ། ཡང་ན་གསལ་སྟོང་ཟུང་དུ་འཇུག་པ་ལྟ་བུ་ཡིན་བསམ་པ་འདྲ་བོ་བློ་ཡིས་བསམ་ན་བསྒོམས་པ་རེད། དེ་ལྟ་བུ་མ་སྒོམ་ཞེས་པའི་དོན་ཡིན། གནད་ལྔ་པ་མི་དཔྱད་ཅེས་པའི་དོན་ནི། སེམས་དེ་ག་བ་ཡོད་ན། ལུས་ཀྱི་ཕྱི་ནང་བར་སྟེང་འོག་གང་དུ་ཡོད་པ་ཡིན་ན། ཁ་དོག་དབྱིབས་དང་གཟུགས་ལ་སོགས་པ་དེ་འདྲ་བོ་བསམ་ན་དཔྱད་པ་རེད། དེ་ལྟ་བུ་དཔྱད་པ་ཡང་མ་བྱེད་པའི་དོན་རེད། མདོར་ན་མི་མནོ་མི་བསམ་མི་སེམས་མི་སྒོམ་མི་དཔྱད་དེ་ང་རང་ཚོས་བྱེད་མི་ཆོག་པ་ཤ་སྟག་གི་གནད་ལྔ་བསྟན་པ་རེད། གནད་ལྔ་དེ་ང་རང་ཚོས་བྱེད་མི་ཆོག་པ་ག་འདྲ་རེད་དམ་ཞེ་ན། གནད་དྲུག་པ་རང་སོར་བཞག་ཅེས་པའི་བསྟན་པ་རེད། འདི་ནི་བོད་ཀྱི་ཚིག་ལྟ་བུ་ཡིན་ན་རང་ཟེར་བ་དེ་གཞན་དག་གི་དབང་མེད་པ་སོ་སོ་རང་གི་རང་དབང་ཡོད་པ་ལྟ་བུ་གཅིག་ལ་རང་ཟེར་བ་རེད། འདིར་རང་སར་བཞག་ཅེས་པ་ནི་སོ་སོ་རང་གི་སེམས་ཁོ་རང་ལ་གཞན་དག་གིས་བཟོ་བཅོས་ཀྱི་དབང་བསྒྱུར་མེད་པ། སེམས་ཁོ་རང་གི་རང་བཞིན་གང་ཡིན་པ་རང་དབང་སྒང་དེ་ལ་མ་ཡེངས་པར་བཞག་ཅེས་པའི་དོན་ཡིན། མདོར་ན་རང་སར་བཞག་ཟེར་བ་ནི་མ་ཡེངས་པ་དེ་ལ་ཟེར་གྱི་ཡོད་རེད། མི་མནོ་མི་བསམ་མི་སེམས་མི་སྒོམ་མི་དཔྱད་ཅེས་གནད་ལྔ་ཡི་སྒོ་ནས་འགྲེལ་བཤད་མང་པོ་རྒྱག་དགོས་པའི་དོན་འབྲས་བུ་གནད་གཅིག་སྟེ་རང་སར་བཞག་ཅེས་གནད་གཅིག་གིས་བསྟན་པ་རེད། དེ་ནས་ཏཻ་ལོ་པ་ཙམ་དུ་མ་ཟད་སངས་རྒྱས་ཀྱིས་མདོ་དང་སྔགས་ལ་སོགས་པའི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་གསུངས་པ་དེ་ཐམས་ཅད་ཀྱི་སྙིང་པོ་འབྲས་བུ་འདྲ་བོ་དེ་གནད་དེའི་སྒང་ལ་སླེབས་དགོས་ཀྱི་ཡོད་རེད། ཡིན་ན་ཡང་དེ་ལས་སླ་པོ་ཧ་གོ་ཐུབ་ཀྱི་ཡོད་མ་རེད། གང་ལ་ཞེ་ན། གནད་འགག་ཆེན་པོ་དེ་དཔེར་ན་ད་ལྟ་ང་རང་ཚོ་རང་སར་བཞག་པའི་སྐབས་ལ་ཡེངས་བསྡད་པ་འདྲ་བོ། ཕལ་ཆེར་ཡེངས་ནས་དོན་མེད་པ་འདྲ་བོ་ཚོར་བ་ཡོང་སྲིད་ཀྱི་རེད། ཡང་མིན་ན་དུས་ཚོད་འཕྲོག་བརླག་ལྟ་བུ་གང་ཡང་མེད་པ་བསྡད་བཞག་པ་དེ་འདྲ་མ་གཏོགས་དངོས་གནས་དེའི་གནད་འགག་ཉམས་མྱོང་དེ་ཚང་མ་ཤེས་ཐུབ་མཁན་ཁག་པོ་ཡིན་གྱི་རེད། ཡིན་ན་ཡང་དོན་དག་མེད་པ་དང་དུས་ཚོད་འཕྲོག་བརླག་མ་རེད། དུས་ཚོད་ཐམས་ཅད་ཀྱི་ནང་ནས་ཡག་ཤོས་དང་དོན་དག་ཐམས་ཅད་ཀྱི་ནང་ནས་ཡག་ཤོས་དེའི་སྒང་ནས་ཡོང་དགོས་ཀྱི་ཡོད་རེད། ང་ཚོས་ལམ་སེང་ལས་སླ་པོས་ཉམས་མྱོང་མ་སྐྱེས་ན་ཡང་དེ་ལ་བསམ་བློ་བཏང་ནས་རིམ་པར་རང་གིས་ཡང་ནས་ཡང་དུ་བསྒོམས་ན་རིམ་གྱིས་གནད་འགག་ཆེན་པོ་ཡིན་པ་གསལ་དུ་གསལ་དུ་ཧ་གོ་ཐུབ་ཀྱི་རེད། གནད་དེ་ང་རང་ཚོས་ངོ་འཕྲོད་པའི་ཐབས་ལ་སྤྱིར་བཏང་གི་ང་ཚོས་སང་ཉིན་གནངས་ཉིན་རྗེས་ལ་ཁྲིད་ཀྱི་རེད། ཞི་གནས་ཀྱི་སྒོམ་ཐབས་དམིགས་པའི་རྟེན་ལ་བརྟེན་ནས་སྒོམ་ཐབས་མང་པོ་བསྟན་གྱི་རེད། དེ་ཙམ་དུ་མ་ཟད་སྔོན་འགྲོའི་རིམ་པ་ཉམས་སུ་ལེན་དགོས་ཡག་དང་སྒྲུབ་དགོས་ཡག་དེ་ཚོ་མང་པོ་ཡོད་རེད། དེ་ཚོ་ཚང་མ་བསྒྲུབས་པ་ལ་བརྟེན་ནས་རིམ་པས་གནས་ལུགས་རྟོགས་ཐུབ་ཀྱི་རེད། དང་པོ་ངོ་འཕྲོད་པའི་ཐབས་བླ་མ་ལ་བསྟེན་ནས་བླ་མས་འགྲེལ་བཤད་བརྒྱབ་པ་ལྟར་དེའི་གནས་ཚུལ་དམིགས་པ་དང་སྒོམ་ཐབས་དེ་ཚོ་མ་ནོར་བ་ཤེས་པ་དེ་ཞེ་དྲག་གལ་ཆེན་པོ་རེད། ཤེས་པ་དེ་གཅིག་པུས་ང་ཚོ་ལ་ཕན་ཐོགས་རྩ་བ་ཉིད་ནས་ཡོང་གི་མ་རེད། ཤེས་པ་དེ་སོ་སོས་ཉམས་ལེན་བྱེད་དགོས་ཀྱི་ཡོད་རེད། ཉམས་ལེན་བྱས་པ་དེ་ཡང་ང་ཚོས་ཉི་མ་ཁ་ཤས་དང་ཟླ་བ་ཁ་ཤས་ལྟ་བ྄ུ། ཡང་ན་ལོ་གཅིག་ཙམ་དེ་འདྲའི་ཉམས་ལེན་བྱས་པ་དེས་འབྲས་བུ་ཆེན་པོ་ཡོང་ཐུབ་ཀྱི་མ་རེད། ཉམས་ལེན་བྱས་པ་དེ་གང་རེད་ཟེར་ན། སོ་སོའི་ཉི་མ་རྟག་པར་རྒྱུན་དུ་མི་ཚེ་འདིའི་ནང་ལ་ཉམས་ལེན་བྱེད་དགོས་ཀྱི་ཡོད་རེད། དེ་ལྟ་བུ་བྱས་ན་དངོས་གནས་དྲང་གནས་ཀྱི་འབྲས་བུ་ཆོས་ཀྱི་དོན་དག་རྟོགས་ཐུབ་པ་ཡོང་གི་རེད། ང་ཚོས་བདུན་ཕྲག་གཉིས་ཀྱི་རིང་ལ་སྤྱིར་བཏང་ཕྱག་རྒྱ་ཆེན་པོའི་སྔོན་འགྲོ་དང་དངོས་གཞིའི་རིམ་པ་ཉམས་ལེན་གྱི་གནད་དེ་ངས་ཁྱེད་རང་ཚོ་ལ་ཕར་ངོ་སྤྲོད་བྱེད་ཀྱི་ཡོད་རེད། རྩ་བ་འདྲ་བོ་དེ་ཡིན་ན་ཡང་ང་རང་ཚོ་དུས་ཚོད་ཡུན་ཐུང་ཐུང་ཡིན་པ་དང་། སྐད་མང་པོ་བསྒྱུར་དགོས་པ་དེ་འདྲ་ལ་བརྟེན་ནས་ཞེ་དྲག་གི་ཞིབ་ཚགས་བྱས་ནས་ཚང་མ་ལ་འགྲེལ་བཤད་ཀྱི་དུས་ཚོད་ཐོབ་ཀྱི་ཡོད་མ་རེད། ཡིན་ན་ཡང་ང་རང་ཚོ་ཆོས་ཁྲིད་གྲོལ་ནས་ད་རེས་ཁྱེད་རང་ཚོ་ལ་ཆོས་ཐོབ་པ་དེ་ལོ་གཅིག་གི་རིང་ལ་ཉམས་ལེན་བྱེད་དགོས་པ་རེད། སྔོན་འགྲོ་དང་དངོས་གཞི་དེ་ཚོ་ཉམས་ལེན་བྱེད་དགོས་པ་ཡིན་དུས་ཉམས་ལེན་བྱེད་ཡག་དེ་བྱ་སྟངས་གསལ་པོ་ཧ་གོ་ཐུབ་དགོས་པ་ཞེ་དྲག་གལ་ཆེན་པོ་རེད། ད་ལྟ་ཁྱེད་རང་ཚོ་ལོ་དང་པོ་ལ་ཕེབས་པ་ཚོ་སང་ཉིན་ཁ་ཤས་སོ་སོའི་ལུང་པ་ལ་བླ་མ་དང་ཆོས་ཚོགས་མེད་པ་རོགས་རམ་བྱེད་མཁན་མེད་པ་དེ་འདྲའི་གནས་ཚུལ་ཡོང་སྲིད་པ་རེད། གང་ལྟར་ཁྱེད་རང་ཚོ་ད་ལྟ་ཉམས་ལེན་ལོ་གཅིག་རིང་ལ་ཉམས་ལེན་བྱེད་རྒྱུ་དེ་བྱ་སྟངས་ད་རེས་འདི་ན་སློབ་སྦྱོང་ཡག་པོ་ཞིག་ཤེས་དགོས་ཡག་དེ་ཞེ་དྲག་གལ་ཆེན་པོ་འདུག དེ་ཡིན་དུས་ང་ཚོ་ལ་དུས་ཚོད་མང་པོ་མེད་པ་ཡིན་ཙང་ལོ་དང་པོ་ལ་ཕེབས་མཁན་གསར་པ་ཚོ་ད་ལྟ་སྐད་རིགས་མི་འདྲ་བ་ཁ་ཤས་ཡོད་རེད། དབྱིན་ཇིའི་སྐད། ཕྷ་རན་སི་སྐད། པོར་ཅུ་གྷལ་སྐད། རྒྱ་སྐད་བཅས་སྐད་རིགས་ཁ་ཤས་ཡོད་རེད། དེ་འདྲ་ཡིན་དུས་སྐད་རིགས་གཅིག་པ་སོ་སོ་ལ་ང་ཚོས་དགེ་རྒན་སློབ་སྦྱོང་སྤྲོད་མཁན་གྱི་མི་འདི་ནས་གོ་སྒྲིག་བྱས་ཡོད་རེད། དེ་ཡིན་དུས་ཉིན་དགུང་ཏོག་ཙམ་དཀའ་ལས་ཁག་ན་ཡང་ད་རེས་འདི་གལ་ཆེན་པོ་འདུག དེ་འདྲ་སོང་ཙང་ཉིན་དགུང་དུས་ཚོས་ཏོག་ཙམ་སྟོང་པ་ཡོད་རེད། གཞན་ཡང་དུས་ཚོད་ག་དུས་ཐོབ་པ་ཡིན་ན་དེའི་བར་ལ་སོ་སོ་ལ་སློབ་སྦྱོང་སྤྲོད་མཁན་སོ་སོའི་སྐད་རིགས་གཅིག་པ་ཡིན་པ་དེའི་མདུན་ནས་ལོ་གཅིག་རིང་ལ། སྔོན་འགྲོའི་ཉམས་ལེན་བྱེད་ཡག་དང་འདོན་པ་འདོན་སྟངས་ག་རེ་ཡིན་ན་ཡང་དེ་ཚོ་ཚང་མ་ཡག་པོ་ཞིག་སློབ་སྦྱོང་བྱེད་རྒྱུ་ཞེ་དྲག་གལ་ཆེན་པོ་འདུག ཁྱེད་རང་ཚོ་དེ་སྔ་སྔོན་འགྲོའི་ཉམས་ལེན་གཏོང་ཡག་ལ་གསལ་པོ་ཧ་མ་གོ་མཁན་ཡིན་ན་ཡང་ཚང་མ་སློབ་སྦྱོང་གནང་ན་ཡག་པོ་རེད། གང་ལྟར་སློབ་སྦྱོང་ཡག་པོ་གཅིག་བྱས་ནས་རྗེས་མ་ལུང་པ་ལ་སླེབས་ཚར་ནས་སྔོན་འགྲོའི་ཉམས་ལེན་དེ་ཚོ་རོགས་རམ་བྱེད་མཁན་མ་ཐོབ་ནས་ངས་ཉམས་ལེན་བཏང་ཐུབ་མ་སོང་ཟེར་རྒྱུ་རྩ་བ་ནས་མེད་པ་ཞིག་གནང་རོགས་གནང་།
གཉིས་པ་བྱེ་བྲག་ལ། སེམས་མ་ཟིན་པ་ཟིན་པར་བྱེད་པ། ཟིན་པ་བརྟན་པར་བྱེད་པ། བརྟན་པ་བོགས་དབྱུང་བ་བཅས་ལས། དང་པོ་ལ། དམིགས་པ་དང་བཅས་ཏེ་སེམས་འཛིན་པ། དམིགས་པ་མེད་པར་སེམས་འཛིན་པ། རླུང་ལ་སེམས་འཛིན་པའོ། །དང་པོ་ལ། ཕྱིར་འཛིན་པ་དང་། ནང་དུ་འཛིན་པ་གཉིས། དང་པོ་ལ་མ་དག་པ་སེམས་འཛིན་པ་དང་། དག་པ་ལ་སེམས་འཛིན་པའོ། །
དང་པོ་མ་དག་པ་སེམས་འཛིན་པ་ནི།
ལྟ་སྟངས་ལུས་གནད་ལེགས་པར་བཅས་ཏེ་འཁོད། །
མདུན་གྱི་གཞི་རུ་ཀ་བ་རྩིག་པ་སོགས། །
རག་པའི་གཟུགས་གང་ཞིག་ལ་གཏད་པ་ལས། །
གཞན་དུ་མ་ཡེངས་རྩེ་གཅིག་མཉམ་པར་བཞག །
དེ་བཞིན་མདུན་དུ་ཤིང་བུའམ་རྡེའུ་སྟེ། །
ཕྲ་བའི་གཟུགས་ལ་མ་ཡེངས་སེམས་འཛིན་ཞིང། །
གཞན་ཡང་མར་མེ་ནམ་མཁའ་དེ་བཞིན་དུ། །
སྨིན་མཚམས་ཐིག་ལེ་དཀར་པོ་སྲན་མ་ཙམ། །
དམིགས་པའི་རྟེན་དུ་བྱས་ལ་སེམས་འཛིན་ནོ། །
ཞེས་པ་ལྟར་ད་དངོས་གཞི་ད་ནང་སྔ་དྲོ་ཞུས་པ་ནང་བཞིན་ཞི་གནས་སེམས་འཛིན་གྱི་རྟེན་ལ་ཕྱི་རུ་འཛིན་པ་ལ་མ་དག་པ་སེམས་འཛིན། གཞན་ཡང་སྨིན་མཚམས་སུ་ཐིག་ལེ་དཀར་པོ་སྲན་མ་ཙམ་ཞིག་གསལ། དེ་ལ་སེམས་མ་ཡེངས་པ་གཏད་ནས་སྒོམ་ཐབས་དམིགས་པ་གཅིག་བསྟན་པ་རེད། དེ་ཡིན་དུས་ང་རང་ཚོས་སྨིན་མཚམས་ལ་འོད་ཀྱི་ཐིག་ལེ་དཀར་པོ་སྲན་མ་ཙམ་འོད་འཕྲོ་བ་ཞིག་ལ་བརྟག་དཔྱད་གང་ཡང་མ་བྱེད་པ་བྱས་ནས་དེ་ལ་མ་ཡེངས་པ་དེའི་ཁ་ལ་སེམས་བཞག་ནས་ཏོག་ཙམ་སྒོམ་དགོས་ཀྱི་འདུག ལུས་ཀྱི་བཞག་ཐབས་ལུས་གནད་དང་སེམས་ཀྱི་བཞག་ཐབས་ཏཻ་ལོ་པའི་ཆོས་དྲུག་བསྟན་ཡོད་རེད། ཁྱེད་རང་ཚོ་ད་ལྟ་འདི་ཡི་ཆོས་ཐུན་ལོོ་དང་པོ་ཚོས་སོ་སོ་སྡོད་ས་འདྲ་བོའམ། ཡང་ན་མཆོད་རྟེན་ཡོད་ས་འདྲ་བོ་ས་ཆ་ཏོག་ཙམ་དབེན་པ་གཅིག་ལ་སྒོམ་རྒྱག་དགོས་ཀྱི་འདུག བསྒོམ་རྒྱུ་དེ་ལ་ལུས་གནད་དང་ངག་གི་རླུང་ལ་བརྟེན་ནས་དབུགས་གྲངས་ཉི་ཤུ་རྩ་གཅིག་ཐེངས་གསུམ་དང་། དེའི་མཚམས་ལ་སེམས་ཀྱི་བཞག་ཐབས་ཏཻ་ལོ་པའི་ཆོས་དྲུག དམིགས་པ་མ་དག་པ་ལ་སེམས་གཏད་པ་ད་ནངས་ཞོག་པ་དེ་དང་། ད་ལྟ་ཐིག་ལེ་ལ་བརྟེན་པ་སོགས་དམིགས་པའི་གནད་དེ་ཚོ་སྐར་མ་བཅུ་ཙམ་རེ་སྒོམ་དགོས་ཀྱི་འདུག དེ་ཡིན་དུས་མཆོད་རྟེན་ནམ་སོ་སོའི་ནང་འདྲ་བོ་ག་བ་ཡིན་ན་ཡང་དབེན་པ་གཅིག་ལ་འགྲོ་ནས་སྒོམ་བསྐྱོན་དགོས་ཀྱི་འདུག ཉན་པ་གཅིག་པུས་རྟོགས་ཐུབ་ཀྱི་མ་རེད། གལ་ཆེ་ཤོས་སྒོམ་པ་ལ་བརྟེན་ནས་རྟོགས་དགོས་ཀྱི་རེད། དེ་འདྲ་ཡིན་ཙང་ཁྱེད་རང་ཚོས་བསྒོམས་ནས་ཕྱག་རྒྱ་ཆེན་པོ་རྟོགས་པ་གནང་རོགས་གནང་། ལོ་རིམ་གཉིས་པ་ཚོ་ལ་སྒོམ་ཁྲིད་དང་དྲི་བ་དྲིས་ལན་ཡིན། འདི་ཡི་སྐབས་ལ་ལོ་གསུམ་པ་དང་དྲུག་པ་ཚོ་ཐོས་པར་འདོད་པ་ཡོད་ན་ཕེབས་ན་འགྲིག་གི་རེད། ཡང་ཐེ་ཚོམ་མེད་པ་དང་ཐོས་པ་དགོས་ཀྱི་མེད་ན་སོ་སོའི་ཉམས་ལེན་ག་བ་ཡིན་ན་ཡང་གནང་ན་འགྲིག་གི་འདུག ང་རང་ཚོ་དུས་ཚོད་སྐར་མ་བརྒྱད་དགུ་ཙམ་ཞིག་ཡོད་རེད། ལོ་དང་པོ་ཡོང་མཁན་ཚོས་དྲི་བ་གཅིག་གཉིས་ཡོད་ན་འགྲིག་གི་འདུག ཁྱེད་རང་ཚོ་ལོ་གཅིག་གི་རིང་ལ་ཞི་གནས་ཀྱི་ཉམས་ལེན་གནང་པ་རེད། དེ་ཡིན་དུས་ཞི་གནས་ནི་སྒོམ་ཐམས་ཅད་ཀྱི་རྩ་བ་ཞེ་དྲག་གི་གལ་ཆེན་པོ། ལྷག་པར་དུ་ཡང་ལྷག་མཐོང་གི་སྒོམ་ཤེས་པར་བྱེད་པ་ལ་ཞི་གནས་ཞེ་དྲག་གི་གལ་ཆེན་པོ་རེད། དེ་ཡང་ཞི་བ་ལྷས།
ཞི་གནས་རབ་ཏུ་ལྡན་པའི་ལྷག་མཐོང་གིས། །
ཉོན་མོངས་རྣམ་པར་འཇོམས་པར་ཤེས་བྱས་ནས། །
ཐོག་མར་ཞི་གནས་བཙལ་བྱ་. . . . . . . .། །
ཞེས་གསུངས་པ་ལྟར། ཞི་གནས་ཡག་པོ་ཞིག་ཡོད་པའི་སྟེང་དུ་ལྷག་མཐོང་ངོ་འཕྲོད་ན་ཞི་ལྷག་ཟུང་དུ་འཇུག་པ་དེས་ཉོན་མོངས་ཚང་མ་འཇོམས་ཐུབ་ཀྱི་རེད། དེ་འདྲ་ཡིན་ཙང་ལྷག་མཐོང་ཡག་པོ་ཡོང་བ་ལ་ཐོག་མར་ཞི་གནས་ཡག་པོ་དགོས་གསུངས་པ་རེད། དཔེར་ན་ཆུ་སྣོད་ལྟ་བུ་གཅིག་ཡིན་ན་ཆུ་སྣོད་དེའི་ནང་ལ་ཟླ་བའི་གཟུགས་བརྙན་གསལ་པོ་མཐོང་ཡག་ལ་ཆུ་སྣོད་དེ་གཡོ་འགུལ་ཡོད་ན་ཟླ་བའི་གཟུགས་བརྙན་གསལ་པོ་མཐོང་མི་ཐུབ་པ་རེད། ཆུ་སྣོད་དེ་གཡོ་འགུལ་མེད་པར་གནས་ཡོད་ན་ཟླ་བའི་གཟུགས་བརྙན་དེ་གསལ་པོ་དང་གཡོ་འགུལ་མེད་པ་མཐོང་ཐུབ་པ་དེ་བཞིན་དུ་སེམས་ཀྱི་གནས་ལུགས་ལྷག་མཐོང་རྟོགས་པར་བྱེད་པ་ལ། ཞི་གནས་དེ་ཉམས་མྱོང་བརྟན་པོ་ཡོད་ན་ལྷག་མཐོང་གི་ཡེ་ཤེས་རྟོགས་ཐུབ་ཀྱི་རེད། དེ་མེད་ན་ལྷག་མཐོང་གི་ཡེ་ཤེས་ཡང་རྣམ་རྟོག་གིས་བསྒྲིབས་ནས་མཐོང་ཐུབ་ཀྱི་མ་རེད། དེ་འདྲ་ཡིན་དུས་ཐོག་མར་ཞི་གནས་དེ་ཞེ་དྲག་གི་གལ་ཆེན་པོ་ཡིན་པའི་རྒྱུ་མཚན་དེ་རེད།
གཉིས་པ་དག་པ་ལ་སེམས་འཛིན་པ་ནི།
མདུན་དུ་རྫོགས་པའི་སངས་རྒྱས་བཅོམ་ལྡན་འདས། །
སྐུ་མདོག་ཆ་ལུགས་མཚན་དང་དཔེ་བྱད་སོགས། །
ལེགས་པར་གསལ་བཏབ་དད་གུས་དང་བཅས་ཏེ། །
དེ་ལ་རྩེ་གཅིག་གཏད་དེ་སེམས་གཟུང་བྱ། །
ཞེས་པ་ལྟར་གཉིས་པ་དག་པ་ལ་སེམས་འཛིན་པ་རེད། སོ་སོའི་སྨིན་མཚམས་འདི་ནས་ཕར་སོར་བཅུ་ཙམ་གྱི་ཐད་ལ་སངས་རྒྱས་ཀྱི་སྐུ་མཐེ་བོང་ཙམ་འོད་ཟེར་དང་ལྡན་པ་ཞིག་གསལ་བཏབ་ན། དེའི་ཁ་ལ་སེམས་བརྟག་དཔྱད་དང་བཟོ་བཅོས་གང་ཡང་མ་བྱས་པར་རྩེ་གཅིག་ཏུ་མ་ཡེངས་པ་བྱ་དགོས་ཀྱི་འདུག ཁ་སེང་དང་དེ་རིང་བསྟན་པའི་དམིགས་པ་དེ་ཚོ་ཁྱེད་རང་ཚོས་ཡག་པོ་སྒོམ་གནང་རོགས། ལྷག་མཐོང་གི་ཡེ་ཤེས་ངོ་འཕྲོད་པ་ལ་གལ་ཆེ་ཤོས་ཞི་གནས་བརྟན་པོ་ཞིག་དང་དེའི་སྟེང་ལ་བླ་མའི་བྱིན་རླབས་དགོས་ཀྱི་ཡོད་རེད། བླ་མ་ལ་མོས་གུས་དང་དེའི་བྱིན་རླབས་ཡོང་པ་ལ་བླ་མའི་རྣལ་འབྱོར་སྒོམ་དགོས་པ་རེད། དེ་འདྲ་ཡིན་ཙང་ང་རང་ཚོ་ཐུན་རྗེས་མར་བླ་མའི་རྣལ་འབྱོར་མདོར་བསྡུས་ཤིག་སྒོམ་པ་ཡིན་ན། ཁྱེད་རང་ཚོས་འཇའ་དང་འོད་ཀྱི་ནང་དུ་ངོ་བོ་རྡོ་རྗེ་འཆང་ནས་བཟུང་སྟེ་རྩ་བའི་བླ་མའི་བར་རྩ་བརྒྱུད་ཀྱི་བླ་མ་ཐམས་ཅད་བསྡུས་པའི་ངོ་བོ་ཡིན་པ་ལ། རྣམ་པ་མི་ལ་རས་པ་སྐུ་མདོག་དང་བཞུགས་སྟངས་ན་བཟའ་དང་ཕྱག་རྒྱ་དེ་ཚོ་སྐུ་པར་ལ་ཡོད་པ་ནང་བཞིན་དེ་ཡང་བེམ་པོ་ཤེས་པ་མེད་པ་ལྟ་བུ་མ་ཡིན་པར། སྐུ་སྣང་ལ་རང་བཞིན་མེད་པ་མེ་ལོང་ནང་གི་གཟུགས་བརྙན་ལྟ་བུ་ཆོས་ཐམས་ཅད་ཀྱི་གནས་ལུགས་མ་མཁྱེན་པ་མེད་པ་མཁྱེན་པའི་ཡོན་ཏན། སེམས་ཅན་རྣམས་ལ་ཉེ་རིང་ཆགས་སྡང་དང་བྲལ་བའི་བརྩེ་བའི་ཡོན་ཏན། སེམས་ཅན་གྱི་དོན་མཛད་པ་ལ་ནུས་པའི་ཡོན་ཏན་ཏེ་མཁྱེན་བརྩེ་ནུས་གསུམ་གྱི་བདག་ཉིད་དང་ལྡན་པ། དེ་ལྟ་བུ་བླ་མ་མི་ལ་རས་པ་སྐྱབས་གནས་ཀུན་འདུས་ཀྱི་ངོ་བོ་མདུན་གྱི་ནམ་མཁའ་ལ་བཞུགས་ཡོད་བསམ་པ་སྒོམ་དགོས་ཀྱི་ཡོད། བླ་མ་མི་ལ་རས་པ་ལ་སྙིང་ཐག་པ་ནས་མོས་གུས་ཆེན་པོས་འཁོར་བའི་སྡུག་བསྔལ་གྱི་རྩ་བ་བདག་འཛིན་དང་ལས་དང་ཉོན་མོངས་འཁྲུལ་པ་ལ་སོགས་པ་དེ་དག་ཐམས་ཅད་ཞི་བ་དང་། སེམས་ཅན་ཐམས་ཅད་ཀྱི་དོན་དུ་ཚེ་འདི་ལ་ཕྱག་རྒྱ་ཆེན་པོ་རྟོགས་ཐུབ་པར་བྱིན་གྱིས་བརླབ་ཏུ་གསོལ་སྙམ་པའི་སྒོ་ནས་གདུང་ཤུགས་དྲག་པོས་གསོལ་བ་འདེབས། རྗེ་མི་ལ་བཞད་པ་རྡོ་རྗེ་ལ་གསོལ་བ་འདེབས་སོ། །ཞེས་པ་འདི་ང་རང་ཚོ་མཉམ་དུ་གསུངས་དགོས་ཀྱི་འདུག མི་ལ་རས་པ་ལ་ཡིད་ཀྱིས་དབང་བསྐུར་བར་གསོལ་བ་བཏབ་པ་ལ་བརྟེན་ནས་བླ་མའི་དཔྲལ་བ་ནས་འོད་ཟེར་དཀར་པོ། མགྲིན་པ་ནས་འོད་ཟེར་དམར་པོ། ཐུགས་ཀ་ནས་འོད་ཟེར་སྔོན་པོ་འཕྲོས་ནས། ཁྱེད་རང་རྣམས་ཀྱི་དཔྲལ་བ་མགྲིན་པ་སྙིང་གར་ཐིམ་པས་ལུས་ངག་ཡིད་གསུམ་གྱི་སྡིག་སྒྲིབ་ཐམས་ཅད་དག དབང་བཞི་ཐོབ་པ་དང་སྒྲིབ་པ་བཞི་དག སྐུ་བཞི་ཐོབ་པའི་སྐལ་པ་དང་ལྡན་པར་བྱས་སོང་བསམ་པའི་དམིགས་པ་དགོས་འདུག མཐར་བླ་མ་ཐུགས་དགྱེས་པ་ཆེན་པོས་རང་གི་སྤྱི་བོ་ནས་འོད་དུ་ཞུ་སྟེ་རང་ལ་ཐིམ་པས། རང་གི་ལུས་ངག་ཡིད་གསུམ་དང་བླ་མའི་སྐུ་གསུང་ཐུགས་དབྱེར་མེད་དུ་འདྲེས་ནས་བདེ་སྟོང་ཕྱག་རྒྱ་ཆེན་པོའི་ངང་སེམས་མ་བཅོས་པའི་ཐོག་ཏུ་ཅུང་ཟད་མཉམ་པར་བཞག་དགོས་ཀྱི་འདུག
དེ་ལྟ་བུ་ཞི་གནས་ཀྱི་སྒོམ་ཁྲིད་ཉམས་སུ་ལེན་པ་དེའི་གཙོ་བོ་དགོས་པ་གང་རེད་ཟེར་ན། ཞི་གནས་ཀྱི་དམིགས་པ་རྟེན་བཅས་རྟེན་མེད་ལ་སོགས་པ་དམིགས་པའི་རྣམ་གྲངས་མང་པོ་ཡོད་པ་དེ་དག་བསྒོམས་པ་ལ་བརྟེན་ནས་རང་གི་སེམས་ཀྱི་འཁྲུལ་པའི་རྣམ་རྟོག་ཉུང་དུ་འགྲོ་བ་དང་། སེམས་གནས་པ་དེ་ཏོག་ཙམ་མང་དུ་འགྲོ་བ། གནས་པ་དེ་ཡང་ཧ་གོ་ཐུབ་པ་དཔེར་ན་རི་གཟར་གྱི་ཁ་ནས་ཆུ་འབབས་པ་དང་མཚུངས་པའི་ཉམས་མྱོང་བྱུང་གི་ཡོད། ཉམས་གཉིས་པ་ཐང་ཆེན་པོ་ལ་ཆུ་བོ་དལ་གྱིས་བབས་པ་ལྟ་བུ། ཉམས་གསུམ་པ་རྦ་རླབས་དང་བྲལ་བའི་རྒྱ་མཚོ་ལྟ་བུ། མདོར་ན་རྣམ་རྟོག་ཉུང་དུ་འགྲོ་བ་སེམས་ཀྱི་གནས་ཆ་ཆེ་རུ་ཆེ་རུ་འགྲོ་བའི་ཉམས་ཡོང་གི་ཡོད། ཉམས་གསུམ་པོ་དེའི་ནང་ནས་གང་རུང་ཞིག་ཁྱེད་རང་ཚོ་ལ་ཡོང་གི་རེད། ཡིན་གཅིག་མིན་གཅིག་རྩ་བ་ནས་རྣམ་རྟོག་མེད་པའི་ཉམས་དེ་ཡོང་དགོས་པའི་ངེས་པ་ཡོད་མ་རེད། གང་ལྟར་སྤྱིར་བཏང་གི་ཉམས་རིམ་པ་གསུམ་དེ་འདྲ་ཡོང་གི་ཡོད་རེད། ཞི་གནས་བསྒོམས་པས་ཞི་གནས་མཐར་ཐུག་འདྲ་བོ་ག་འདྲ་རེད་ཟེར་ན། སེམས་རྟོག་པ་མེད་པ་གནས་ཐུབ་པ་དེའི་ངང་ལ་མ་ཡེངས་པར་ཡུན་རིང་པོར་སྡོད་ཐུབ་པ། དེ་ཡང་གསལ་ཆ་ཡོད་པ་རྟོག་པ་མེད་པའི་ངང་རྩེ་གཅིག་ཏུ་གནས་ཐུབ་པ་དེ་ལ་ཞི་གནས་ཟེར་གྱི་ཡོད་རེད། སེམས་ཁོ་རང་རྟོག་པ་མེད་པ་གནས་པ་ཙམ་མ་གཏོགས་སེམས་ཁོ་རང་གི་རང་བཞིན་ག་འདྲ་ཡིན་མིན་གྱི་ཚུལ་གང་ཡང་ཤེས་ཀྱི་ཡོད་མ་རེད། ལྷག་མཐོང་གི་ཉམས་ལེན་དེ་ལ་ཞི་གནས་ཀྱི་ཉམས་མྱོང་རྩེ་གཅིག་ཏུ་གནས་པ། གནས་པ་དེའི་ངོ་བོ་ག་རེ་གནས་ཀྱི་འདུག དེ་འདྲའི་སྐོར་ལ་ང་ཚོས་བརྟག་དཔྱད་མང་པོ་བྱས་ཡོད་རེད། གཟུགས་དང་དབྱིབས་དང་ཁ་དོག་ལ་སོགས་པ་ཁྱེད་རང་ཚོས་བརྟག་དཔྱད་མང་པོ་གནང་ཡོད་ཀྱི་རེད། ལོ་གཅིག་གི་རིང་ལ་ཉམས་ལེན་བྱས་པ་རེད། ཉམས་ལེན་དང་བརྟག་དཔྱད་གནང་པ་ལ་བརྟེན་ནས་གཟུགས་དང་ཁ་དོག་དབྱིབས་ལ་སོགས་པ་ཁྱེད་རང་ཚོས་རྙེད་སོང་ངམ། ཕལ་ཆེར་རྙེད་ཡོད་མདོག་ཁ་པོ་མ་རེད་རྩ་བ་ནས་རྙེད་མ་ཐུབ་པ་རེད། དེའི་རྗེས་སུ་གཟུགས་དང་དབྱིབས་དང་ཁ་དོག་ལ་སོགས་པ་སེམས་ཀྱི་སྟེང་དུ་མ་རྙེད་ནའང་གཟུགས་དང་ཁ་དོག་དབྱིབས་ལ་སོགས་པ་འཚོལ་མཁན་ཁོ་ཡང་ག་འདྲ་ཞིག་འདུག་དེ་གཅིག་བལྟ་དགོས་ཀྱི་ཡོད་རེད། དེ་ལྟ་བུ་ཉམས་ལེན་བྱས་པའི་འབྲས་བུ་དང་སེམས་ཀྱི་གནས་ལུགས་བརྟག་དཔྱད་བྱས་པ་ལ་བརྟེན་ནས་དེའི་འབྲས་བུ་སེམས་ཀྱི་གནས་ལུགས་ངོས་བཟུང་དང་བྲལ་བ། ཡིན་ན་ཡང་སེམས་དེ་ཡོད་པ་དང་མེད་པ་ལ་སོགས་པའི་ཐེ་ཚོམ་ཆོད་པ་ལྷག་མཐོང་གི་འབྲས་བུ་ཡིན་པ་རེད། དེ་ཡིན་དུས་ཞི་གནས་དང་ལྷག་མཐོང་གཉིས་ཀ་ཟུང་དུ་འཇུག་པའི་ཉམས་ལེན་དགོས་ཀྱི་ཡོད་རེད།
གཉིས་པ་ནང་དུ་སེམས་འཛིན་པ་ནི།
རང་གི་སྙིང་གར་པད་འདབ་བརྒྱད་པའི་ལྟེར། །
ཡི་དམ་གང་རུང་བསྐྱེད་དམ་བླ་མ་སྒོམ། །
ཡང་ན་དེ་དག་གི་ནི་ངོ་བོ་རུ། །
འོད་ཀྱི་གོང་བུར་གསལ་ལ་སེམས་གཟུང་ངོ་། །
དེ་ལྟར་དམིགས་རྟེན་རྣམས་ལ་མ་ཡེངས་བར། །
ལྟ་སྟངས་དང་བཅས་གྲིམས་ལྷོད་སྐྱོན་དང་བྲལ། །
དྲན་པའི་རྒྱང་སོ་ཙམ་ལས་བཟོ་མེད་ངང་། །
སྤང་བླང་རེ་དོགས་མེད་པར་རང་བབས་སུ། །
ལྷོད་ཀྱི་གློད་ལ་འབོལ་ལེ་ཤིག་གེར་ཞོག །
ཅེས་ཞི་གནས་རྟེན་བཅས་ཀྱི་དམིགས་པ་ནང་དུ་སེམས་འཛིན་པ་དེ་ལ། རང་གི་སྙིང་གར་མེ་ཏོག་པདྨ་འདབ་མ་བརྒྱད་པ་ཞིག་སྒོམ། དེའི་ལྟེ་བར་དམིགས་བསལ་གྱི་བླ་མ་དེ་འདྲ་ཡོད་ན་བླ་མའི་སྐུ་དངོས་སུ་སྒོམ་ན་ཡང་འགྲིག་གི་རེད། དེ་འདྲ་མེད་ན་དམིགས་བསལ་ཡི་དམ་ཡོད་ན་སོ་སོའི་ཡི་དམ་དད་པ་ཡོད་པ་ཞིག་སྒོམ་ན་ཡང་འགྲིག་གི་རེད། གང་ལྟར་བླ་མ་དང་ཡི་དམ་གྱི་སྐུ་ག་རེ་བསྒོམ་པ་ཡིན་ན་ཡང་ཆེ་ཆུང་མཐེ་བོང་ཙམ་ཞིག་འོད་ཟེར་དང་ལྡན་པ་བསམ། དེ་མེད་ན་བླ་མ་དང་ཡི་དམ་ཐམས་ཅད་ཀྱི་ངོ་བོ་བསམ་ནས་ཐིག་ལེ་འོད་ཟེར་བཀྲག་མདངས་དང་ལྡན་པ་ཞིག་དེའི་སྒང་དེ་ལ་སེམས་ཧ་ཅང་སྒྲིམ་དྲག་པ་མ་ཡིན་པ་ཧ་ཅང་གློད་དྲག་པ་ཡང་མ་ཡིན་པ། མ་ཡེངས་པའི་ངང་དུ་དེ་ལ་སེམས་འཛིན་ཏེ་ང་ཚོས་ཏོག་ཙམ་སྒོམ་རྒྱག་དགོས་ཀྱི་འདུག
གཉིས་པ་ལྷག་མཐོང་ལ། གནས་ལུགས་སེམས་ཀྱི་ངོ་བོ་ལ་བལྟ་བ་དང་། གཞི་རྩ་གཅད་པ། རིག་སྟོང་དུ་གཏན་ལ་ཕབ་ནས་ངོ་སྤྲོད་པའོ། །དང་པོ་གནས་ལུགས་སེམས་ཀྱི་ངོ་བོ་ལ་བལྟ་བ་ནི།
གནས་ལུགས་སེམས་ཀྱི་ངོ་བོར་བལྟ་བའི་ཚུལ། །
རང་བབས་མ་བཅོས་ལྷོད་ཀྱི་གློད་ནས་འཇོག །
ངོ་བོ་ཁ་དོག་གཟུགས་དབྱིབས་སོགས་ཇི་ལྟར། །
གཞིག་ཅིང་དཔྱོད་ལ་ཡང་ནས་ཡང་དུ་ལྟོས། །
གནས་པ་དེ་ཡི་ངོ་བོ་ཇི་ལྟར་ན། །
གསལ་ཞིང་ཧྲིག་གེ་བ་ལ་རྗེན་ནེར་དགོས། །
གལ་ཏེ་གནས་པ་བཙལ་བས་མ་རྙེད་ན། །
འཕྲོ་རུ་བཅུག་ལ་ཇི་ལྟར་འཕྲོ་ཞིང་དཔྱོད། །
ཅེས་ཕྱག་རྒྱ་ཆེན་པོའི་དངོས་གཞི་ཞི་ལྷག་གཉིས་ལས་ལྷག་མཐོང་དེ་ལ་ཡང་དམིགས་པའི་གནད་ཁ་ཤས་ཡོད་པ་ལས། དང་པོ་གནས་ལུགས་སེམས་ཀྱི་ངོ་བོ་བལྟ་བ་རེད། ཞི་གནས་སྒོམ་པ་ནང་བཞིན་སེམས་མ་བཅོས་རང་བབས་ངང་ལ་བཞག རང་བབས་ཀྱི་ངང་ལ་བཞག་ནས་རང་བབས་ལ་གནས་སྡོད་སྐབས་དེ་ལ་སེམས་གནས་པ་གནས་སྡོད་མཁན་ག་རེ་གནས་འདུག སེམས་ཀྱི་ངོ་བོ་ག་རེ་རེད་འདུག་བརྟག་དཔྱད་བྱེད་དགོས་ཀྱི་ཡོད་རེད། ངོ་བོ་གང་ཡིན་སེམས་ཀྱི་ངོ་བོ་ག་རེ་རེད། སེམས་ཀྱི་ངོ་བོ་གནས་པ་དེ་གནས་པའི་སྐབས་ལ་ག་བར་གནས་འདུག ལུས་ཀྱི་ནང་ལ་གནས་ཀྱི་འདུག་ན་ནང་ག་བར་གནས་ཀྱི་འདུག སྙིང་ལ་གནས་ཀྱི་འདུག་གམ་ཀླད་པ་ལ་གནས་ཀྱི་འདུག་ག་བར་གནས་ཀྱི་འདུག ལུས་ཀྱི་བར་རམ་ལུས་ཀྱི་ཕྱི་ལ་གནས་ཀྱི་འདུག གནས་བསྡད་པའི་སྐབས་ལ་གནས་པ་དེ་ག་བར་གནས་ཀྱི་འདུག་གནས་ས་དེ་བལྟ་དགོས་ཀྱི་འདུག གནས་པའི་ཉམས་དེ་མ་ཤོར་བའི་སྒང་ནས་བལྟ་དགོས་ཀྱི་ཡོད་རེད། ཞི་གནས་ཀྱི་གནས་པའི་ཉམས་དེ་ཤོར་ཚར་ན་ལྟ་ཡག་ཡོད་མ་རེད། དེ་འདྲ་ཡིན་ཙང་ཞི་གནས་ཀྱི་གནས་པའི་ཉམས་ཡོད་པའི་སྐབས་དེའི་ཉམས་མྱོང་དེ་ལ་བལྟ་དགོས་ཀྱི་ཡོད་རེད། སེམས་ལུས་ཀྱི་ཕྱི་ནང་བར་གསུམ་ག་བར་གནས་དྲི་བ་ཞུས་པའི་སྐབས་ལ་དེ་ལ་ལན་འདྲ་བོ་ཐོབ་སོང་ངམ། སེམས་ཡོད་མ་རེད་བསམ་གྱི་ཡོད་རེད། ད་ལྟ་དེ་འདྲ་བོ་བལྟ་ན་དོན་དག་མེད་པ་རེད་བསམ་ན་དོན་དག་མེད་པ་མ་རེད། སེམས་གཏན་གཏན་རྐྱེན་བཟང་པོ་དང་ངན་པ་གང་བྱུང་ཡང་སེམས་ཀྱི་སྟེང་ལ་དགའ་བ་དང་མི་དགའ་བའི་ནུས་པ་ཤུགས་ཆེན་པོ་སྐྱེ་ཡོང་གི་ཡོད་རེད། རྩ་བ་ནས་མེད་པ་ལ་དེ་འདྲ་ཡོང་གི་མ་རེད། རྐྱེན་དེ་འདྲ་འཕྲད་པའི་སྐབས་ལ་བདེ་བ་དང་སྡུག་བསྔལ་གྱི་ཚོར་བ་ཤུགས་ཆེན་པོ་སྐྱེ་ཡོང་གི་ཡོད་རེད། སྐྱེ་ཡོང་དུས་ཁ་དོག་ག་རེ་རེད་འདུག་ང་ཚོས་བལྟ་དགོས་ཀྱི་འདུག གནས་ལུགས་ངོ་བོ་བལྟ་བའི་སྐབས་ལ་ད་ལྟ་དེ་འདྲ་བོ་བྱས་ནས་བརྟག་དཔྱད་བྱེད་དགོས་ཀྱི་རེད། ང་ཚོས་བརྟག་དཔྱད་མ་བྱས་ན་གནས་ཚུལ་ཤེས་ཐུབ་ཀྱི་མ་རེད། སྤྱིར་བཏང་ང་རང་ཚོ་ཕྱིའི་ཡུལ་རྐྱེན་བཟང་པོ་དང་ངན་པ་གང་ཡང་མེད་པར་སྡོད་བཞག་པའི་སྐབས་ལ་དངོས་གནས་ཁྱེད་རང་ཚོས་ད་གིན་བཤད་པ་ནང་བཞིན་སེམས་ཟེར་བ་དེ་ཕྱི་དང་ནང་ག་བ་ཡིན་ན་ཡང་མེད་པ་ལྟ་བུ། སེམས་ལ་ཁ་དོག་མེད་པ་ལྟ་བུ་ཡོད་པ་རེད། ཡིན་ན་ཡང་རྟག་པར་སྡོད་ཀྱི་མ་རེད། རྐྱེན་འདྲ་བོ་དཔེར་ན་ཡག་པོ་ཡོད་པའི་སྐབས་ལ་ཁྱེད་རང་ཞེ་དྲག་སྡུག་ཆགས་རེད་ཟེར་མཁན་སྒྲ་ཚིག་གཅིག་ཐོས་པ་ཡིན་ན་ལམ་སང་མ་དགའ་བའི་རྟོག་པ་སྐྱེས་ཀྱི་རེད། ཁྱེད་རང་དཔེ་ཡག་པོ་རེད་ཟེར་མཁན་ཚིག་གཅིག་ཐོས་པ་ཡིན་ན་ལམ་སང་དགའ་བ་སྐྱེས་ཀྱི་རེད། དེ་འདྲ་ཡིན་དུས་རྩ་བ་ནས་མེད་པ་མ་རེད། རྟོག་པ་སྐྱེ་ཡོང་གི་ཡོད་རེད། སྐྱེ་ཡོང་ས་ག་བ་ནས་ཡོང་གི་འདུག དེའི་ཁ་དོག་དང་གཟུགས་རྣམས་ག་འདྲ་འདུག་ག་བ་འདུག་བལྟ་དགོས་ཀྱི་འདུག རྟོག་པ་མེད་ནས་སེམས་ཞི་གནས་སྒོམ་སྡོད་པའི་སྐབས་ལ་གནས་པའི་ཉམས་ང་ཚོས་ལབ་ཀྱི་ཡོད་རེད། ང་ཡི་སེམས་ད་ལྟ་ཡག་པོ་གནས་ཀྱི་མིན་འདུག་ལབ་ཀྱི་ཡོད་རེད། ཡང་ང་ཡི་སེམས་ཡག་པོ་གནས་ཀྱི་འདུག་བསམ་པ་དང་གནས་ཀྱི་མིན་འདུག་ཅེས་སྐད་ཆ་བཤད་ཐུབ་ཀྱི་ཡོད་རེད། གནས་ན་གནས་བསྡད་པ་ག་བ་གནས་ཀྱི་འདུག ཁ་དོག་གང་ཡིན་གཟུགས་དང་དབྱིབས། མ་གནས་ན་མི་གནས་པའི་ཁ་དོག་དང་གཟུགས་དབྱིབས་དེ་ཚོ་ལ་བརྟག་དཔྱད་ཡག་པོ་བྱས་ནས་སྒོམ་དགོས་ཀྱི་འདུག ད་རེས་ཁྱེད་རང་ཚོ་ལ་འདི་ཙམ་ཡིན་བལྟ་ཚུལ་དེ་འདྲ་རེད། དོན་དག་ཞེ་དྲག་གི་ཆེན་པོ་ཡོད། ཁྱེད་རང་ཚོས་དོན་དག་མེད་པ་བསམ་རྒྱུ་ཡོད་མ་རེད། དེ་ལ་ཞེ་དྲག་གལ་ཆེན་པོ་ཡོད་རེད་བལྟ་དགོས་ཀྱི་རེད། བལྟས་པ་དེ་ཡང་གཙོ་བོ་དང་པོ་ཞི་གནས་ཉམས་མྱོང་གི་གནས་པའི་ཉམས་ཡོད་པ་བྱས་ནས་ཞི་གནས་ཀྱི་གནས་ཆ་མ་ཤོར་པའི་ངང་དེ་ནས་བརྟག་དཔྱད་བྱེད་དགོས་ཀྱི་རེད་མ་གཏོགས། ཞི་གནས་ཀྱི་གནས་ཆ་མེད་པར་བརྟག་དཔྱད་བྱས་ན་འགྲིག་གི་མིན་འདུག དེའི་གནད་ཧ་གོ་བ་བྱས། ཁྱེད་རང་ཚོས་དེ་རིང་དེ་ཚོ་བསམ་བློ་བཏང་བརྟག་དཔྱད་བྱས་ནས་སྒོམ་དགོས།
གཉིས་པ་གཞི་རྩ་གཅད་པ་ནི།
དེ་ནས་གཞི་རྩ་གཅད་པའི་ཚུལ་བསྟན་པར། །
བཙལ་ཚེ་མ་རྙེད་པ་ན་འཚོལ་མཁན་དང་། །
སེམས་དེའི་བྱུང་གནས་འགྲོ་གསུམ་སོགས་ཇི་ལྟར། །
ལེགས་པར་བརྟག་ནས་ཡང་ཡང་བཙལ་བར་བྱ། །
ཞེས་པ་ལྟར་དེ་ནང་བཞིན་སེམས་ཀྱི་ངོ་བོ་བཙལ་བའི་ཚེ་མ་རྙེད་ན། སླར་ཡང་སྔ་མ་བཞིན་སེམས་དེ་ནན་ཏན་གྱིས་ལེགས་པར་བཙལ། འཚོལ་མཁན་དང་ལྷོད་ལ་གློད་པའི་སེམས་དེ་གཉིས་ཀྱི་ཁྱད་པར་ཇི་ཙམ་འདུག སེམས་དེ་བྱུང་གནས་འགྲོ་གསུམ་ཇི་ལྟར་འདུག་བསམ་ནས་ཡང་ཡང་བཙལ་དགོས། ཁ་ཤས་སེམས་ངོ་མཐོང་ཡང་ཆོས་སྐད་བརྗོད་མི་ཤེས་པ་ཡོང་གི་ཡོད། ཁ་ཤས་ལ་རྒྱུད་ལ་མ་སྐྱེས་ཀྱང་ཆོས་སྐད་མ་ནོར་པ་སྨྲ་ཤེས་པ་ཡིན་པས་དེ་ལ་ཆོས་སྐད་བཀར་ནས་ལེགས་པར་བཅུན་པས་ཟུར་དུ་རྒྱངས་ཀྱིས་ཐོན་ནས་ཡོང་། དེ་རྣམས་ལ་རང་གི་ཉམས་མྱོང་གིས་ཚོད་ཟིན་པར་བྱས་ནས་ཐབས་ལ་མཁས་པས་ལེགས་པར་ཁྲིད་དགོས་པར་གསུངས་ཡོད།
གསུམ་པ་རིག་སྟོང་དུ་གཏན་ལ་ཕབ་ནས་ངོ་སྤྲོད་པ་ནི།
རིག་སྟོང་གཏན་ལ་ཕབ་ནས་ངོ་སྤྲོད་ཚུལ། །
ཐོག་མར་སེམས་ནི་རང་ལུགས་གློད་ལ་ཞོག །
གློད་པའི་སེམས་ཀྱི་ངོ་བོར་རྗེན་ནེར་ལྟོས། །
མ་ཡེངས་ཙམ་གྱི་དྲན་པ་རྒྱུན་ཆགས་བསྟེན། །
རྣམ་རྟོག་གང་ཤར་ཆེད་དུ་སྤང་བླང་དང་། །
བཅས་བཅོས་གང་ཡང་མི་བྱེད་ཐ་མལ་གྱི། །
ཤེས་པ་སྐད་ཅིག་ངོས་བཟུང་དང་བྲལ་བའི། །
གསལ་སྟོང་ལྷང་ངེ་བ་ལ་ཧྲིག་གེར་ཞོག །
ཅེས་སེམས་གནས་པའི་ཆ་ནས་ཞི་གནས་ཀྱི་ཉམས་ལྟ་བུ་རྟོག་པ་མེད་པ་གནས་པའི་ཉམས་མྱོང་ཡོད་པ། སེམས་གནས་པ་དེའི་ངོ་བོ་ཡང་ཡོད་པ་དང་མེད་པ་དང་གཉིས་ཀ་དང་གཉིས་མེད་ལ་སོགས་པའི་ངོས་བཟུང་ཐམས་ཅད་དང་བྲལ་བའི་རང་གི་སེམས་ཀྱི་སྟེང་ལ་ཐེ་ཚོམ་ཆོད་བསྡད་པ། ཐེ་ཚོམ་ཆོད་སྡོད་མཁན་ངོ་ཤེས་དེ་གཉིས་ཀ་ཡོད་པ་གཅིག་གི་ཁ་ལ་ང་ཚོ་གནས་པ་ཞི་ལྷག་ཟུང་འཇུག་གི་ཉམས་ལེན་སློབ་སྦྱོང་དེའི་སྒང་ནས་འགྲོ་དགོས་ཀྱི་ཡོད་རེད། ཞི་ལྷག་ཟུང་འཇུག་གི་ངོ་སྤྲོད་གཅིག་རེད། གཉིས་པ་རྣམ་རྟོག་ཡིན་ན་ཡང་དཔེར་ན་ཁྱེད་རང་ཚོ་པེ་རི་སི་གྲོང་ཁྱེར་ལྟ་བུའམ་ནིའུ་ཡོཀ་ལྟ་བུ་གྲོང་ཁྱེར་གཅིག་བསམ་ན་རྟོག་པ་དེ་ཁྲ་ལམ་མེར་ཤར་གྱི་ཡོད་པ་དེ་རྣམ་རྟོག་རེད། རྣམ་རྟོག་དེ་ཤར་ཡོང་དུས་དང་པོ་ག་བ་ནས་ཡོང་གི་འདུག ད་ལྟ་གནས་སྡོད་པའི་སྐབས་ལ་ལུས་ཀྱི་ཕྱི་ནང་བར་གསུམ་ག་བར་གནས་ཀྱི་འདུག དེའི་རྗེས་ལམ་སེང་རྡོ་རྗེ་གདན་འདྲ་བོ་ལ་བསམ་བློ་བཏང་ཡོང་དུས་ད་གིན་རྣམ་རྟོག་དེ་ཡོད་མ་རེད། རྣམ་རྟོག་དེ་ག་བར་འགྲོ་སོང་དེ་ལ་བལྟ་དགོས་ཀྱི་ཡོད་རེད། རྣམ་རྟོག་གི་རྟོག་པ་དང་པོ་ཤར་བ་དེའི་རྟོག་པ་དང་པོ་གང་ནས་བྱུང་། གཉིས་པ་གང་དུ་གནས། གསུམ་པ་གང་དུ་འགག་པ་དེ་ང་ཚོས་བརྟག་དཔྱད་བྱས་ནས་འཚོལ་དགོས་ཀྱི་ཡོད་རེད། བཙལ་བ་ལ་བརྟེན་ནས་དེའི་རྗེས་ལ་ད་གིན་ང་ཚོས་བཤད་པ་ནང་བཞིན་ངོས་བཟུང་དང་བྲལ་བ་གཅིག་གི་སྒང་ལ་སླེབས་ཀྱི་རེད། སླེབས་ཚར་བའི་རྗེས་ལ་རྟོག་པ་བྱུང་གནས་འགྲོ་གསུམ་ངོས་བཟུང་དང་བྲལ་བ་ལ། ཡིན་ན་ཡང་ངོ་བོ་ངོས་བཟུང་དང་བྲལ་བ་རྣམ་པ་ཡང་མ་འགག་པ་ཁྲ་ལམ་མེར་ཤར་བསྡད་པ། ཤར་བའི་ངོ་བོ་དེ་ངོས་བཟུང་བྲལ་བ་དབྱེར་མེད་པ་ཞིག་ལ་ཞི་ལྷག་ཟུང་འཇུག་ཟེར་གྱི་ཡོད། ད་ལྟ་ངས་བཤད་རྒྱུ་དེ་ཁྱེད་རང་ཚོས་དེའི་གནས་ཚུལ་གོ་བར་བྱེད་པ་རེད། ཡིན་ན་ཡང་སྒོམ་པའི་སྐབས་ལ་ད་ལྟ་དེ་འདྲ་བོ་གོ་བ་ནང་བཞིན་བསམ་བློ་བཏང་ནས་སྒོམ་ན་འགྲིག་གི་མ་རེད། སྒོམ་པའི་སྐབས་ལ་གཙོ་བོ་མ་བཅོས་པ་བཞག་ནས་སྒོམ་དགོས་ཀྱི་འདུག དེ་འདྲ་ཡིན་ཙང་ད་ལྟ་ཏོག་ཙམ་སྒོམ་རྒྱག་རྒྱུ་ཡིན། རང་གི་ཉམས་ལེན་བྱས་ནས་བསྒོམས་པ་དང་བླ་མའི་མོས་གུས་ཀྱི་བྱིན་རླབས་གཉིས་ལ་བརྟེན་ནས་རྟོགས་དགོས་པ་རེད། དེ་ལྟར་རྟོགས་པའི་ཐབས་སམ་གྲོགས་སུ་བསོད་ནམས་ཀྱི་ཚོགས་བསགས་དགོས་པས། དེ་ཡང་མཎྜལ་སོགས་མཆོད་པ་ཕུལ་བ་དང་། སྦྱིན་པ་གཏོང་བ། སྒོམ་རྒྱག་པ་དང་སྔགས་འདོན་པ་ལ་སོགས་པ་ལུས་ངག་ཡིད་གསུམ་གྱི་བྱ་བ་བཟང་པོ་ཐམས་ཅད་ལ་བསོད་ནམས་ཀྱི་ཚོགས་ཟེར་གྱི་ཡོད། ག་བར་བསགས་ཀྱི་ཡོད་རེད་ཟེར་ན་སེམས་ཀྱི་སྟེང་ལ་གསོག་གི་ཡོད་རེད། སེམས་ཀྱི་སྟེང་ལ་ག་འདྲ་བྱས་ནས་བསགས་ཀྱི་ཡོད་པ་ཧ་གོ་ཡི་རེད་དམ་ཞེ་ན། དཔེར་ན་ང་རང་ཚོ་མཎྜལ་འབུལ་བ་ལྟ་བུ་ཡིན་ན་ཕུལ་བའི་དམིགས་པ་མང་པོ་བསམ་བློ་བཏང་དུས་ང་ཡི་ཡིན་བསམ་པའི་འཛིན་པ་མར་ཞིག་འགྲོ་བ་དེ་ཚོགས་བསགས་པ་རེད། དེ་གང་ཡིན་ཟེར་ན་གཙོ་བོ་རང་ལ་སྡུག་བསྔལ་འཕྲད་པའི་སྐབས་རང་ལ་སྡུག་བསྔལ་སེལ་བའི་ཐབས་དང་ནུས་པ་དེ་བསམ་བློ་བཏང་ན་ཐབས་མེད་པ། རང་ལ་སྡུག་བསྔལ་སེལ་བའི་ནུས་པ་མེད་པ་མཐོང་ཡོང་དུས་དེ་སེལ་བ་ལ་གཞན་གཅིག་སྐྱབས་བཅོལ་བའི་བློ་སྐྱེ། སྡུག་བསྔལ་སེལ་ཐུབ་མཁན་གྱི་ནུས་པ་ཡོད་པ་བཞིན་རང་ལས་ཁྱད་པར་དུ་འཕགས་པའི་ཡོན་ཏན་ཡོད་པ་ཞིག་ལ་མོས་པ་བསྐྱེད་ནས། རང་ཉིད་ཀྱི་སྡུག་བསྔལ་སེལ་ཐུབ་ཡག་གི་ནུས་པ་ཡོད་པའི་གང་ཟག་བླ་མའམ་ཡང་ན་སངས་རྒྱས་ཀྱི་ཆོས་དེ་འདྲ་ལ་མོས་པ་དང་དགའ་བ་སྤྲོ་བ་བསྐྱེད་ནས་ཡིན་གཅིག་མིན་གཅིག་གི་རྟོགས་དགོས་ཀྱི་འདུག ཐོབ་དགོས་ཀྱི་འདུག་བསམ་པའི་སེམས་ཀྱི་ཀུན་སློང་གི་ཚོར་བ་དགའ་བ་དང་སྤྲོ་བ། དེ་དང་མཉམ་དུ་ལུས་ཀྱི་སྒོ་ནས་ཡིན་ན་ཡང་ཕྱག་འཚལ་བ་དང་མཆོད་པ་ཕུལ་བ་ལ་སོགས་པ། སེམས་དང་ངག་གི་སྒོ་ནས་ཡིན་ན་ཡང་གསོལ་འདེབས་བྱེད་པ་ལ་སོགས་པ་དེ་ཚོ་ལ་མོས་གུས་ཟེར། གང་ལྟར་ད་རེས་ང་རང་ཚོ་དམ་པའི་ཆོས་བསྒྲུབ་སྟེ་བླ་ན་མེད་པའི་གོ་འཕང་སྒྲུབ་པར་བྱེད་པ་ལ་འགལ་རྐྱེན་བྲལ་ཞིང་མཐུན་རྐྱེན་ཕུན་སུམ་ཚོགས་པའི་ལུས་རྟེན་དང་། མཐུན་རྐྱེན་ཚང་མ་འཛོམས་ནས་གོ་སྐབས་བཟང་པོ་འདི་ལ་རང་ཉིད་གཅིག་པུའི་དོན་ཙམ་མ་ཡིན་པ། ནམ་མཁའ་དང་མཉམ་པའི་སེམས་ཅན་ཐམས་ཅད་སྡུག་བསྔལ་ལས་བསྒྲལ་ནས་བདེ་བ་དམ་པ་སངས་རྒྱས་ཀྱི་གོ་འཕང་ལ་འགོད་པའི་དོན་དུ་ཆོས་ཞུས་ཏེ་ལམ་ཉམས་སུ་ལེན་གྱི་ཡིན་བསམ་པ་ཐེག་པ་ཆེན་པོའི་སེམས་བསྐྱེད་གསལ་དགོས་ཀྱི་རེད། དེ་ཡང་ཀརྨ་པ་གསུམ་པ་ཐམས་ཅད་མཁྱེན་པ་རང་བྱུང་རྡོ་རྗེས།
སྦྱང་གཞི་སེམས་ཉིད་གསལ་སྟོང་ཟུང་འཇུག་ལ། །
སྦྱོང་བྱེད་ཕྱག་ཆེན་རྡོ་རྗེ་རྣལ་འབྱོར་ཆེ། །
སྦྱང་བྱ་གློ་བུར་འཁྲུལ་པའི་དྲི་མ་རྣམས། །
སྦྱངས་འབྲས་དྲི་བྲལ་ཆོས་སྐུ་མངོན་གྱུར་ཤོག །
ཅེས་གསུངས་པ་བཞིན་དུ་ང་རང་ཚོ་དམ་པའི་ཆོས་གང་དང་གང་ཡིན་ན་ཡང་ཉམས་སུ་ལེན་པ་འདི་དག་ཐམས་ཅད་སེམས་ཀྱི་སྟེང་ལ་གཉིས་སུ་འཛིན་པ་གློ་བུར་འཁྲུལ་པའི་དྲི་མ་དང་ལས་དང་ཉོན་མོངས་པ་ཐམས་ཅད་སྦྱངས་པའི་ཐབས་ལ་གསུངས་པ་རེད། འཁྲུལ་པའི་དྲི་མ་སྦྱང་བའི་གཞི་དེ་སེམས་ཉིད་ཡིན་གསུངས་པ་རེད། སེམས་ཉིད་ཟེར་བ་དེ་སྤྱིར་བཏང་སེམས་ཁོ་རང་གི་མིང་ལ་སེམས་ཉིད། དེ་ལ་ཡང་དོན་དག་གོ་རྒྱུ་གཉིས་ཡོད་རེད། སེམས་ཞེས་པའི་སྐབས་ལ་སེམས་ཀྱི་རང་བཞིན་གྱི་གནས་ལུགས་མ་རྟོགས་པའི་འཁྲུལ་བའི་ཆ་དེ་ལ་སེམས་དང་། ཉིད་ཅེས་པ་ནི་སེམས་ཀྱི་རང་བཞིན་མ་འཁྲུལ་པའི་གནས་ལུགས་ངོ་བོའི་ཆ་དེ་ལ་ཉིད་གསུངས་པ་རེད། དེ་ཡིན་ཙང་སེམས་ཉིད་ཟེར་དུས་ད་ལྟ་ང་རང་ཚོའི་སེམས་ཀྱི་རང་བཞིན་གནས་ལུགས་རྟག་པ་དེ་གློ་བུར་འཁྲུལ་པའི་དྲི་མ་དང་བཅས་པའི་གནས་སྐབས་དེ་ལ་སེམས་ཉིད་གསུངས་པ་རེད། སྦྱང་བའི་གཞི་དེ་མ་དག་པའི་འཁྲུལ་བའི་སེམས་དང་། དག་པ་སེམས་ཉིད་དེ་གཉིས་མཉམ་དུ་ག་འདྲ་བྱས་ནས་བྱུང་བ་རེད་བསམ་ན། སེམས་ཉིད་དག་པའི་རང་བཞིན་ཁོ་རང་གི་ངོ་བོ་གསལ་བ་དང་སྟོང་པ་གསལ་སྟོང་དབྱེར་མེད་པ་གསལ་སྟོང་ཟུང་འཇུག་གི་རང་བཞིན་ཞིག་རེད། ཡིན་ན་ཡང་ང་རང་ཚོས་རང་བཞིན་གྱི་ཟུང་འཇུག་དེ་མ་ཤེས་ནས་གསལ་བའི་ཆ་ལ་ཡུལ། སྟོང་པའི་ཆ་ལ་ཡུལ་ཅན་གཉིས་སུ་འཛིན་པ་ལ་བརྟེན་ནས་མ་དག་པའི་འཁྲུལ་སེམས་དེ་བྱུང་བ་རེད། ངོ་བོའི་ཆ་ལ་དེ་གཉིས་སོ་སོ་ཡོད་མ་རེད། ང་རང་ཚོས་དག་པའི་སེམས་ཉིད་ཟུང་འཇུག་དེའི་རང་བཞིན་མ་ཤེས་པ་ནོར་བ་ཞིག་ལ་བརྟེན་ནས་འཁྲུལ་པའི་སེམས་དེ་བྱུང་བ་རེད། སེམས་ཉིད་ཟེར་བ་དེ་འཁོར་འདས་ཐམས་ཅད་ཀྱི་རྩ་བའམ་འབྱུང་ཁུངས་ཡིན་པ་བསྟན་པ་རེད། རྒྱ་གར་གྱི་གྲུབ་ཆེན་ས་ར་ཧས།
སེམས་ཉིད་གཅིག་པུ་ཀུན་གྱི་ས་བོན་ཏེ། །
གང་ལ་སྲིད་དང་མྱ་ངན་འདས་སྤྲོ་བ། །
འདོད་པའི་འབྲས་བུ་སྟེར་བར་བྱེད་པ་ཡིས། །
ཡིད་བཞིན་ནོར་འདྲའི་སེམས་ལ་ཕྱག་འཚལ་ལོ། །
ཞེས་གསུངས་པ་ལྟར། སེམས་ཉིད་ཟེར་བ་དེ་འཁོར་འདས་ཐམས་ཅད་ཀྱི་རྒྱུ་དེ་སེམས་ཉིད་གཅིག་པུ་རེད། སེམས་ཉིད་དེ་མ་གཏོགས་གཞན་དག་ཁོར་འདས་ཀྱི་རྒྱུ་ཡོད་མ་རེད། ཀུན་གྱི་ས་བོན་ལྟ་བུ་རེད། དེ་ག་འདྲ་རེད་ཅེ་ན། སེམས་ཉིད་ཀྱི་གནས་ལུགས་མ་རྟོགས་པ་ལ་བརྟེན་ནས་འཁོར་བའི་སྣང་བ་ཐམས་ཅད་དེ་ལ་བརྟེན་ནས་འབྱུང་བ་དང་། སེམས་ཉིད་ཀྱི་གནས་ལུགས་རྟོགས་པ་ལ་བརྟེན་ནས་མྱ་ངན་ལས་འདས་པའི་ཆོས་ཐམས་ཅད་དེ་ལས་འབྱུང་བ་ཡིན་པས་འཁོར་འདས་ཐམས་ཅད་ཀྱི་རྩ་བ་སེམས་ཉིད་རེད། སེམས་ཉིད་རྟོགས་ན་ང་རང་ཚོ་ལ་འདོད་པའི་འབྲས་བུ་ཐམས་ཅད་དེ་ལ་བརྟེན་ནས་སྒྲུབ་ཐུབ་པ་རེད་གསུངས་པ་རེད། སྦྱང་གཞི་སེམས་ཉིད་ཀྱི་སྟེང་ལ་མ་དག་འཁྲུལ་པའི་སེམས་དེ་སྦྱོང་བྱེད་ལ་སྤྱིར་བཏང་གི་ཐེག་པ་གསུམ་གྱི་དམ་པའི་ཆོས་ཐམས་ཅད་མ་དག་འཁྲུལ་པའི་སེམས་འདི་སྦྱོང་བྱེད་རེད། དེ་ནས་ལྷག་པར་དུ་ད་ལྟ་འདི་ཡི་སྐབས་སུ་ཡིན་ན་ཕྱག་རྒྱ་ཆེན་པོའི་ལམ་ཞི་གནས་དང་ལྷག་མཐོང་གཉིས་རེད། སྦྱོང་བྱེད་ཕྱག་ཆེན་རྡོ་རྗེ་རྣལ་འབྱོར་ཆེ་ཞེས་གསུངས་པ་ལྟར། རྣལ་འབྱོར་ཞེས་པ་ཟུང་འཇུག་གི་དོན་ལ་གོ་ཡི་ཡོད་རེད། ད་ལྟ་འདི་ཡི་སྐབས་སུ་དམིགས་བསལ་ཞི་གནས་དང་ལྷག་མཐོང་ཞི་ལྷག་ཟུང་འཇུག་གི་ལམ་དེ་འཁྲུལ་པའི་སེམས་དེ་སྦྱོང་བྱེད་ཀྱི་ཐབས་ཡིན་པ་བསྟན་པ་རེད། སྦྱང་བྱ་གློ་བུར་འཁྲུལ་པའི་དྲི་མ་དེ་གང་རེད་ཟེར་ན། གློ་བུར་འཁྲུལ་པའི་དྲི་མ་ཞེས་པ་དེ་དངོས་གནས་བདེན་པ་མ་ཡིན་པ་འཁྲུལ་པའི་སེམས་འབྲལ་དུ་རུང་བ། བྲལ་འགྲོ་རྒྱུ་ཡོད་པ་ཞིག་དང་འབྲལ་དུ་རུང་བ་ཡིན་པས་ན་གློ་བུར། དེ་ལ་འཁྲུལ་པ་ག་འདྲ་འཁྲུལ་གྱི་ཡོད་རེད་ཟེར་ན། གཟུང་འཛིན་གཉིས་སུ་སྣང་བ་བདག་དང་གཞན་སོགས་གཉིས་འཛིན་གྱི་བློ་དཔེར་ན་མིག་གི་ཡུལ་དུ་གཟུགས་དང་ཡུལ་ཅན་མིག་གི་རྣམ་ཤེས། དེ་ག་ནང་བཞིན་སྒྲ་དང་དྲི་དང་རོ་དང་རེག་བྱ་ཆོས་ལ་སོགས་པ་ཡུལ་དྲུག་དང་ཡུལ་ཅན་དྲུག་གི་རྟོག་པ་དེ་ལ་འཛིན་ནས་གཉིས་འཛིན་གྱི་སྣང་བ་འདི་ཐམས་ཅད་སྦྱང་བྱ་འཁྲུལ་པའི་སེམས་རེད། སྦྱང་གཞི་སེམས་ཉིད་སྟེང་གི་འཁྲུལ་པའི་ཆ་སྦྱང་བྱ་འཁྲུལ་སེམས་གཉིས་འཛིན་གྱི་འཁྲུལ་པ་དེ་སྦྱོང་བྱེད་ཞི་ལྷག་ཉམས་སུ་བླངས་པ་ལ་བརྟེན་ནས་སྦྱངས་འབྲས་ལ་གཟུང་འཛིན་གཉིས་སྣང་གི་འཁྲུལ་པའི་དྲི་མ་ཐམས་ཅད་ཕར་སངས་ནས། སེམས་ཀྱི་གནས་ལུགས་གསལ་སྟོང་ཟུང་དུ་འཇུག་པའི་རང་བཞིན་དེ་མངོན་དུ་གྱུར་པའི་གནས་སྐབས་དེ་ལ་སྦྱངས་པའི་འབྲས་བུ་འཁྲུལ་པའི་དྲི་མ་དང་བྲལ་བ་དེ་ལ་ཆོས་ཀྱི་སྐུ་ཟེར་གྱི་རེད། དེ་འདྲ་ཡིན་དུས་སྦྱངས་འབྲས་དྲི་བྲལ་ཆོས་སྐུ་མངོན་གྱུར་ཤོག་ཅེས་པའི་འབྲས་བུ་བསྟན་པ་རེད། དེས་ན་གཞི་དེ་ང་ཚོས་གོ་བ་ཡག་པོ་ཞིག་ཐོབ་རྒྱུ་ཞེ་དྲག་གལ་ཆེན་པོ་རེད། སྤྱིར་བཏང་གི་སངས་རྒྱས་ཀྱི་ཆོས་ཟེར་བ་འདི་ལ། དགོས་པ་གང་ཡོད་པ་དང་དེ་ལ་འབྲས་བུ་ག་རེ་ཡོད་པ་དེ་ཚོ་གོ་བ་ཡག་པོ་ཞིག་ཕོག་ན་དངོས་གནས་དྲང་གནས་མ་ནོར་པའི་ལམ་ཡག་པོ་ཞིག་ཤེས་ཐུབ་ཀྱི་རེད། ད་ལྟ་དཔེར་ན་འབྲས་བུ་ཡིན་ན་ཡང་སེམས་ཀྱི་རང་བཞིན་གཟུང་འཛིན་གཉིས་སུ་མེད་པ་ཟུང་དུ་འཇུག་པའི་རང་བཞིན་གྱི་གནས་ལུགས་གསལ་སྟོང་ཟུང་འཇུག་མངོན་དུ་གྱུར་པ་ལ་འབྲས་བུ་ཟེར་གྱི་ཡོད། དེ་འདྲ་བོ་ཞིག་ང་ཚོས་རྟོགས་ན་འབྲས་བུ་བྱུང་པ་རེད། ཆོས་བསྒྲུབས་པའི་འབྲས་བུ་ཕྱག་ཆེན་བསྒོམས་པའི་འབྲས་བུ་དེ་འདྲ་གཅིག་ཡིན་པ་རེད། ད་ལྟ་ང་ཚོས་གནད་བཞི་པོ་དེ་ཡག་པོ་ཞིག་གོ་མ་ཐུབ་ན། ཆོས་ཞེས་པ་དེ་ཉམས་ལེན་བྱས་ནས་དེའི་འབྲས་བུ་ལ་ང་རང་ཚོའི་སྣང་བ་འདི་འགྱུར་ནས་སྣང་བ་གསར་པ་ཞིག་ཡོང་དགོས་པ་འདྲ་བོ། ཡང་ན་སྒོམ་བརྒྱབས་པ་ལ་བརྟེན་ནས་སེམས་ཀྱི་སྟེང་ལ་གཟུགས་འདྲ་བོ་ཞིག་མཐོང་རྒྱུ་ཡོད་པ། ཡང་ན་འོད་ལྟ་བུ་ཤར་ཡོང་རྒྱུ་ཡོད་པ་འདྲ་པོ་གཅིག་བསམ་ན་རྩ་བ་ནས་མ་རེད། བསྒོམས་པའི་འབྲས་བུ་སེམས་ཀྱི་སྟེང་ལ་གཉིས་འཛིན་གྱི་སྣང་བ་འདི་ཆུང་རུ་ཆུང་རུ་འགྲོ་ནས། མཐར་ཐུག་གཉིས་སུ་མེད་པ་ཟུང་དུ་འཇུག་པའི་རང་བཞིན་སེམས་ཀྱི་གནས་ལུགས་རྟོགས་པའི་གནས་སྐབས་དེ་ལ་འབྲས་བུ་ཐོབ་ཀྱི་ཡོད་རེད།
དེ་ལྟར་ཡོང་བ་ལ་ཐོག་མ་ཉིད་ནས་ཀུན་སློང་བྱང་ཆུབ་ཀྱི་སེམས་རིན་པོ་ཆེ་དང་ལྡན་པ་ཞིག་གལ་ཆེ་སྟེ། དེ་ཡང་རྒྱལ་བའི་སྲས་པོ་ཐོགས་མེད་ཞབས་ཀྱིས་གསུངས་པའི་ལག་ལེན་སོ་བདུན་མ་ལས།
ཐོག་མེད་དུས་ནས་བདག་ལ་བརྩེ་བ་ཅན། །
མ་རྣམས་སྡུག་ན་རང་བདེ་ཅི་ཞིག་བྱ། །
དེ་ཕྱིར་མཐའ་ཡས་སེམས་ཅན་བསྒྲལ་བྱེད་ཕྱིར། །
བྱང་ཆུབ་སེམས་བསྐྱེད་རྒྱལ་སྲས་ལག་ལེན་ཡིན། །
ཞེས་པའི་དོན་གང་བསྟན་གྱི་ཡོད་ཅེ་ན། འཁོར་བ་ཐོག་མ་མེད་པ་ནས་རང་ལ་བརྩེ་བའི་བཀའ་དྲིན་ཆེན་པོས་བསྐྱངས་གནང་མཁན་ནམ་མཁའི་མཐའ་ཁྱབ་ཀྱི་ཕ་མ་སེམས་ཅན་ཐམས་ཅད་ད་ལྟ་སྡུག་བསྔལ་ཡོད་པ། དེ་ཙམ་དུ་མ་ཟད་མ་འོངས་པ་ལ་སྡུག་བསྔལ་མྱོང་བའི་རྒྱུ་ལས་སྡིག་པ་མི་དགེ་བ་བསགས་དང་གསོག་བཞིན་པ་དེ་ལྟ་བུ་ཡོད་པས། རང་ཉིད་གཅིག་པུ་སྡུག་བསྔལ་ལས་གྲོལ་ནས་བདེ་བ་ཐོབ་པ་འགྲིག་གི་མ་རེད། རྒྱུ་མཚན་དེའི་ཕྱིར་ནམ་མཁའི་མཐའ་ཁྱབ་ཀྱི་ཕ་མ་སེམས་ཅན་བཀའ་དྲིན་ཅན་དེ་རྣམས་ཀྱི་ཆེད་དུ། ད་རེས་ཆེད་དུ་གཉེར་ནས་ཐེག་པ་ཆེན་པོ་བྱང་ཆུབ་མཆོག་ཏུ་སེམས་བསྐྱེད་དགོས་ཀྱི་རེད་གསུངས་པའི་དོན་ཡིན། སྤྱིར་བཏང་གི་ང་རང་ཚོ་འཁོར་བ་ཐོག་མ་མེད་པ་ནས་རང་གཅེས་པར་འཛིན་འཛིན་པའི་བློ་གོམས་དྲག་པ་ལ་བརྟེན་ནས་རང་གི་སྡུག་བསྔལ་དང་རང་གི་བདེ་བ་དེའི་སྐོར་མ་གཏོགས་གཞན་དག་གི་སྐོར་ལ་བསམ་བློ་མང་པོ་འཁོར་གྱི་ཡོད་མ་རེད། རང་ལ་སྡུག་བསྔལ་ཡོད་ན་སྡུག་བསྔལ་གྱི་ཚོར་བ་དང་བདེ་བ་ཡོད་ན་བདེ་བའི་ཚོར་བ་ཙམ་མ་གཏོགས་དེའི་སྐབས་ལ་གཞན་ལ་བསམ་བློ་མང་པོ་གཏང་ཐུབ་ཀྱི་ཡོད་མ་རེད། དཔེར་ན་ཁ་སེང་མཚན་ལ་རླུང་ཤུགས་ཆེན་པོ་དང་གློག་མེད་པ་ཆར་པ་མང་པོ་འབབ་པའི་སྐབས་ལ་རྡོ་རྗེ་གདན་གྱི་མི་ཚང་མ་སེམས་ཁྲལ་ཆེན་པོ་བྱུང་ཡོད་ཀྱི་རེད། ཡིན་ན་ཡང་སོ་སོ་ལ་སེམས་ཁྲལ་བྱེད་པ་མ་གཏོགས་གཞན་དག་ལ་བསམ་བློ་མང་པོ་འཁོར་མཁན་བྱུང་ཡོད་ཀྱི་མ་རེད། ང་རང་ཚོ་ལ་མཚོན་ན་དངོས་གྲུབ་ལགས་གཙོས་པའི་ང་ཚོའི་གུར་དེ་ལ་སེམས་ཁྲལ་མང་པོ་བཟོས་པ་རེད། ལུང་པ་འདིའི་ཞིང་པ་ཚོ་འབྲས་ཞིང་སྐོར་ལ་སེམས་ཁྲལ་མང་པོ་བྱུང་ཡོད་ཀྱི་རེད། གང་ལྟར་དེ་ལྟ་བུ་སོ་སོའི་སྐོར་ལ་སེམས་ཁྲལ་མ་གཏོགས་གཞན་དག་གི་སྐོར་ལ་ང་ཚོས་བསམ་བློ་འཁོར་ཡོད་ཀྱི་མ་རེད། ད་ལྟ་ང་རང་ཚོ་དེ་འདྲ་བསམ་བློ་བཏང་པ་ཡིན་ན་ཁ་སེང་དངོས་གྲུབ་ལགས་གཙོ་བོ་བྱས་པའི་ང་རང་ཚོ་སེམས་ཁྲལ་མང་པོ་བྱུང་བ་དེ་ད་ལྟ་བལྟས་ན་སེམས་ཁྲལ་དགོས་ཀྱི་མིན་འདུག ག་རེ་རེད་ཟེར་ན། ད་ནངས་ཞོགས་པ་ང་རང་ཚོ་ཞལ་ལག་མཆོད་སའི་ཚོམས་ཆེན་ནང་ལ་གསུང་ཆོས་ཚོགས་པ་རེད། དེ་འདྲ་ཡིན་དུས་ངའི་བསམ་ཚུལ་གཅིག་བཤད་ན་ཁྱེད་རང་ཚོ་ཕྱི་རྒྱལ་ལ་ཆུའི་ཁར་གྲུ་གཟིངས་ནང་དུ་ཁ་ལག་བཟས་ན་ཡག་ཤོས་བརྩིས་ཀྱི་ཡོད་རེད། ཁྱེད་རང་ཚོ་དེ་རིང་གཅིག་བྱས་ན་སྐྱིད་པོ་ཡོང་གི་རེད་བསམ་གྱི་འདུག དེ་རིང་གླིང་གའི་ནང་ལ་ཁ་ལག་བཟས་པ་འདྲ་བོའི་ཚོར་བ་བྱུང་སོང་ཞེ་དྲག་ཡག་པོ་རེད་ཕལ་ཆེར་ང་ཚོའི་ཚོགས་བསགས་པའི་འབྲས་བུ་ཡིན་གྱི་རེད། ཁ་སེང་གུར་གྱི་ནང་ལ་ཚ་བ་ཆེ་བས་ཁྱེད་རང་ཚོ་ཁ་ཤས་ཞེ་དྲག་ཚ་བས་ཚིག་ཡོད་ཀྱི་རེད། དེ་རིང་ང་རང་ཚོ་དགོན་པ་འདིའི་བླ་མ་དང་ལས་བྱེད་ཚང་མས་ཚོམས་ཆེན་འདི་ཡི་ནང་ལ་བཀའ་ཆོས་ཚོགས་ན་འགྲིག་གི་རེད་གསུངས་ནས་ལྷ་ཁང་གནང་སོང་། ད་ལྟ་ང་རང་ཚོ་ལྷ་ཁང་མཛེས་པོ་འདི་ཡི་ནང་ལ་ཚ་བ་མེད་པ་ཞེ་དྲག་སྐྱིད་པོ་མིན་འདུག་གམ། ཁ་སེང་ལས་ང་ཚོ་ཡག་ནས་ཡག་ཏུ་སོང་བ་ཡིན་ཙང་ད་ལྟ་དངོས་གྲུབ་ལགས་སེམས་སྐྱིད་པོ་བྱས་ནས་སྡོད་ཀྱི་འདུག་སེམས་ཁྲལ་དགོས་པ་མིན་འདུག དེའི་སྐོར་ང་ཚོ་གཞན་ལ་བསམ་བློ་བཏང་པ་ཡིན་ན་ཡུལ་མི་སྐྱོ་བོ་ཚོ་གུར་དང་རྩྭ་ཁང་སོགས་ལ་སྡོད་ཀྱི་ཡོད། ཁོ་ཚོ་ཉིན་མཚན་མེད་པ་རྩྭ་ཁང་དང་རས་གུར་ནང་སྡོད་དགོས་སྟབས་གུར་ནང་རློན་པ་ཆགས་ཚར་ཡོད་ཀྱི་རེད། ད་ལྟ་སྐྱིད་པོ་དང་ལས་སླ་པོ་ཡོད་མ་རེད་སེམས་ཁྲལ་ཞེ་དྲག་ཡོད་རེད། ཁོང་ཚོ་ཉིན་ཁ་ཤས་ལ་གཏན་གཏན་དཀའ་ལས་མང་པོ་ཡོང་གི་རེད། ང་རང་ཚོ་ལས་ཁོང་ཚོ་ཞེ་དྲག་དཀའ་ལས་མང་བ་ཡོད། ཡིན་ན་ཡང་ང་རང་ཚོ་སོ་སོ་སོ་སོའི་ཚོར་བ་དེའི་སྐབས་ལ་སོ་སོ་ལ་མ་གཏོགས་གཞན་དག་གི་དཀའ་ངལ་ང་ཚོས་དྲན་ཐུབ་ཀྱི་ཡོད་མ་རེད། ཕལ་ཆེར་ཁ་སེང་དངོས་གྲུབ་ལགས་ཡིན་ན་ཡང་དེའི་སྐབས་ལ་ང་རང་ཚོའི་སྐོར་མ་གཏོགས་གཞན་དག་གི་བསམ་བློ་བྱུང་ཡོད་ཀྱི་མ་རེད།
ཐེག་པ་ཆེན་པོའི་སེམས་བསྐྱེད་ཅེས་པ་དེ་ག་འདྲ་རེད་ཟེར་ན། རང་ལ་སྡུག་བསྔལ་དང་དཀའ་ངལ་འཕྲད་པའི་སྐབས་ལ་རང་གཅིག་པོའི་བསམ་པ་མ་ཡིན་པ། གཞན་དག་སེམས་ཅན་ལ་སྡུག་བསྔལ་ཡོད་པའི་གནས་ཚུལ་དེ་ཚོ་ཡང་ང་ཚོས་བསམ་བློ་བཏང་། དེ་ཐམས་ཅད་སོ་སོའི་སྡུག་བསྔལ་སེལ་ཐུབ་པའི་ཐབས་ཤེས་ཡོད་ན་གང་ཐུབ་ཐུབ་ཀྱིས་ཐབས་ཤེས་བྱེད། ཐབས་ཤེས་མེད་པ་ཡིན་ན་ཡང་མ་འོངས་པ་ལ་སྡུག་བསྔལ་དེ་སེལ་ཐུབ་པའི་སྨོན་ལམ་གདབ་དགོས་ཀྱི་རེད། དེ་ལྟར་བྱས་ན་ཐེག་པ་ཆེན་པོའི་བྱང་ཆུབ་ཀྱི་སེམས་རང་གི་རྒྱུད་ལ་ཡར་སློབ་སྦྱོང་གོམས་འདྲིས་ཆགས་ཐུབ་པའི་ཕན་ཡོན་དང་། དེ་ཙམ་དུ་མ་ཟད་སོ་སོར་སྡུག་བསྔལ་བྱུང་བ་རྣམས་ཆུང་དུ་འགྲོ་ཐུབ་པ་དང་སྡུག་བསྔལ་གྱི་ཚོར་བ་ཉུང་དུའམ་ལས་སླ་རུ་འགྲོ་ཐུབ་པའི་དགེ་མཚན་ཡོད། འཇིག་རྟེན་འདིའི་བདེ་སྐྱིད་ཕུན་སུམ་ཚོགས་པ་བདེ་སྐྱིད་དང་བདེ་བ་ལྟ་བུ་ཐོབ་པའི་སྐབས་ལ་ཡིན་ན་ཡང་སྐབས་དེ་དུས་ང་ཚོས་བསམ་བློ་གཏོང་དགོས་ཀྱི་ཡོད་རེད། འདི་ལྟ་བུ་བདེ་བ་འདོད་པ་ནི་སེམས་ཅན་སུ་ཡིན་ན་ཡང་བདེ་སྐྱིད་ཕུན་སུམ་ཚོགས་པ་ཚང་མས་འདོད་པ་ཡོད་རེད། ཡིན་ན་ཡང་སེམས་ཅན་ཚང་མ་ལ་དེ་ལྟ་བུ་ཐོབ་ཀྱི་ཡོད་མ་རེད། དེ་འདྲ་ཡིན་ཙང་ང་རང་ལ་བདེ་སྐྱིད་ཕུན་སུམ་ཚོགས་པ་གང་ཡོད་པ་འདི་འདྲ་བོ་སེམས་ཅན་གཞན་ཚོ་ལ་ཡང་འདི་ནང་བཞིན་ཐོབ་པ་ཞིག་དང་། ཚང་མ་ལ་འདི་ལྟ་བུ་ཡོང་བར་ཤོག་བསམ་པ་སོ་སོའི་སེམས་ཀྱི་སྟེང་ནས་སྨོན་ལམ་བརྒྱབ། དེ་ལྟ་བུ་བྱས་པ་ཡིན་ན་ཞེ་དྲག་གི་ཕན་ཡོན་ཆེན་པོ་ཡོད། རང་གི་བདེ་སྐྱིད་དེ་ལ་འཛིན་པ་མེད་ན་ང་རྒྱལ་སེལ་བའི་ཡོན་ཏན། ང་རྒྱལ་མི་སྐྱེ་བའི་ཁར་གཞན་ལ་ཕན་པའི་བསམ་པ་སྐྱེ་བ་སོགས་ཡོན་ཏན་ཆེན་པོ་ཡོད་རེད། འཁོར་བའི་གནས་ལ་སྡུག་བསྔལ་མང་པོ་ཡོད་བསྡད་པ་རྩ་བ་གང་རེད་ཅེ་ན། རང་བདེ་བ་ཐོབ་པ་ཞིག་དང་རང་ལ་སྡུག་བསྔལ་མེད་པ་ཞིག རང་གཅིག་པུའི་དོན་དག་ཁོ་ནར་བསམ་བློ་བཏང་བ་ལ་བརྟེན་ནས་སྡུག་བསྔལ་འབྱུང་གི་ཡོད་རེད། གཞན་གྱི་སྐོར་ལ་བསམ་བློ་རྩ་བ་ནས་མ་བཏང་ན་དཔེར་ན་ནང་གཅིག་གི་ནང་མི་ཡིན་ཡང་རང་ཉིད་སོ་སོ་གཅིག་པུ་བསམ་བློ་བཏང་བསྡད་ན་ནང་མི་དེའི་ནང་ལ་དཀའ་ངལ་མང་པོ་འཕྲད་ཀྱི་རེད། རྒྱལ་ཁབ་དང་ལུང་པ་གཅིག་ཡིན་ན་ཡང་རྒྱལ་ཁབ་དེ་གཅིག་པུའི་བདེ་བ་དང་སྡུག་བསྔལ་བསམ་བློ་བཏང་ནས་གཞན་དག་ལ་བསམ་བློ་མ་བཏང་པ་ཡིན་ན། དེ་ལས་ང་རང་ཚོ་འགྲོ་བ་མི་གཙོས་སྐྱེ་འགྲོ་ཚང་མ་ལ་དཀའ་ངལ་མང་པོ་ཡོང་གི་ཡོད་རེད། ད་ལྟ་འཛམ་བུ་གླིང་ལ་དམག་དང་འཁྲུགས་པ་སོགས་རྙོགས་ཁྲ་མང་པོ་ཡོང་གི་ཡོད་རེད། དེ་ནང་བཞིན་གང་ལྟར་བདེ་བ་དང་སྡུག་བསྔལ་དེ་ང་ཚོས་ཆུང་ཆུང་རང་དང་རང་གི་ལུང་པ་ཕྱོགས་རེ་བ་ཞིག་བསམ་བློ་བཏང་བསྡད་ན་དེ་ལ་སྡུག་བསྔལ་དང་སྐྱོན་མང་པོ་ཡོང་གི་ཡོད་པ་རེད། ལྷག་པར་དུ་ཐེག་པ་ཆེན་པོའི་ཆོས་ནང་ལ་བྱས་ན་སྡུག་བསྔལ་ཐམས་ཅད་ཀྱི་འབྱུང་ཁུངས་ནི་བདག་བདེ་འདོད་པ་ཡིན་པར་གསུངས་ཡོད། དེས་ན་ང་ཚོས་གཞན་གྱི་བདེ་བ་དང་གཞན་གྱི་སྡུག་བསྔལ་དེའི་སྐོར་ལ་བསམ་བློ་མང་ཤོས་གཏང་དགོས། གཞན་གྱི་སྡུག་བསྔལ་དང་གཞན་གྱི་བདེ་བའི་སྐོར་བསམ་བློ་མང་པོ་བཏང་བ་དེ་ཐེག་པ་ཆེན་པོའི་ལམ་ཡིན། དེ་བཏང་པ་ཡིན་ན་དེའི་འབྲས་བུར་རང་ལ་ཞི་བ་དང་བདེ་བ། གཞན་ལ་ཕན་པ་དང་བདེ་བ་སོགས་ཡོན་ཏན་མང་པོ་ཡོང་གི་ཡོད་རེད། སངས་རྒྱས་བཅོམ་ལྡན་འདས་ག་རེ་བྱས་ནས་སངས་རྒྱས་པ་རེད་ཟེར་ན། གཞན་དག་གི་དོན་དག་གཅིག་པུ་བསྒྲུབས་ནས་སངས་རྒྱས་པ་རེད། ང་རང་ཚོ་འཁོར་བའི་སེམས་ཅན་ཚོ་ག་རེ་བྱས་ནས་འཁོར་བར་འཁྱམས་པ་རེད་ཟེར་ན། རང་གི་དོན་དག་གཅིག་པུ་བསྒྲུབས་པ་ལ་བརྟེན་ནས་འཁོར་བར་འཁྱམས་པ་རེད། དཔེ་སངས་རྒྱས་དང་སེམས་ཅན་གཉིས་ལ་བལྟས་ན་དེ་འདྲ་བོ་གསུངས་ཡོད་པ་རེད།
ཀརྨ་པ་གསུམ་པ་རང་བྱུང་རྡོ་རྗེའི་གསུང་ལས།
བརྟག་དཔྱད་མཐའ་བྲལ་བདེན་གཉིས་གཞི་ཡི་དོན། །
སྒྲོ་སྐུར་མཐའ་བྲལ་ཚོགས་གཉིས་ལམ་མཆོག་གི །
སྲིད་ཞི་མཐའ་བྲལ་དོན་གཉིས་འབྲས་ཐོབ་པའི། །
གོལ་འཕྱུགས་མེད་པའི་ཆོས་དང་འཕྲད་པར་ཤོག །
ཅེས་གསུངས་པ་བཞིན་ང་རང་ཚོ་ད་ལྟ་སྲིད་པ་ཁམས་གསུམ་འཁོར་བའི་སྣང་ཞིང་སྲིད་པའི་ཆོས་དང་། ཞི་བ་མྱ་ངན་ལས་འདས་པའི་སྐུ་དང་ཡེ་ཤེས་ལ་སོགས་པ་སྣང་བ། འཁོར་འདས་ཀྱི་ཆོས་སྣང་བ་འདི་དག་ཐམས་ཅད་ཀྱི་རང་བཞིན་གང་ཡིན་པའི་གནས་ལུགས་དེ་ལ་གཞི།  སྲིད་པ་ཁམས་གསུམ་འཁོར་བའི་འཁྲུལ་པའི་ལས་དང་ཉོན་མོངས་པ་ལ་སོགས་པ་འཁྲུལ་པའི་བག་ཆགས་དེ་དག་སྦྱངས། བསོད་ནམས་དང་ཡེ་ཤེས་ཀྱི་ཚོགས་བསགས་པ་དང་སྒྲིབ་པ་སྦྱངས་པ་ལ་སོགས་པ་ཉམས་སུ་ལེན་པ་དེ་དག་ལ་ལམ། ཚོགས་བསགས་སྒྲིབ་པ་སྦྱངས་པའི་འབྲས་བུར་རང་དོན་དང་གཞན་དོན་དོན་གཉིས་མཐར་ཕྱིན་པ་ལ་སོགས་པ་འབྲས་བུ་སྟེ། ནང་པ་སངས་རྒྱས་པའི་ཆོས་ཉམས་སུ་ལེན་པ་ལ་གཞི་དང་ལམ་དང་འབྲས་བུ་འདི་གསུམ་གྱི་རྣམ་གཞག་གསལ་པོ་ཞིག་ཤེས་དགོས་པ་ཧ་ཅང་གལ་ཆེན་པོ་རེད།
ང་རང་ཚོས་འཁོར་བའི་སྣང་ཚུལ་འདི་དག་ཐམས་ཅད་ལ་དངོས་པོ་དང་བདེན་པར་གྲུབ་པ་ཞིག་ལ་ངོས་འཛིན་བྱེད་ཀྱི་ཡོད་རེད། དངོས་པོ་དང་བདེན་པར་གྲུབ་པ་དེ་དངོས་པོའི་གནས་ལུགས་ལ་ཡོད་མ་རེད། དེ་འདྲ་ཡིན་དུས་དངོས་གནས་ཀྱི་བདེན་པར་གྲུབ་པ་མེད་ན་ཡང་བདེན་པར་གྲུབ་པ་ཡིན་བསམ་པའི་དངོས་པོར་འཛིན་པ། དེ་ཡང་རྟག་པ་འགྱུར་བ་མེད་པ་ཞིག་ཡིན་བསམ་པའི་འཛིན་པ་དེ་ལ་རྟག་པའི་མཐའ་ཟེར་གྱི་ཡོད་རེད། དེ་ལ་བརྟེན་ནས་ང་རང་ཚོ་འཁོར་བའི་གནས་སུ་འཁྲུལ་པ་དང་ནོར་བ་སྡུག་བསྔལ་དེ་ཚོ་འབྱུང་གི་ཡོད་རེད། ཡང་ཁ་ཤས་ཀྱི་དངོས་པོ་དེ་རང་བཞིན་གྱིས་བདེན་པར་མ་གྲུབ་པ་ཡིན་པ་དང་། མི་རྟག་པ་ཡིན་པ་དེ་འདྲའི་གནས་ཚུལ་ཅུང་ཟད་ཤེས་པ་ལ་བརྟེན་ནས་འཁོར་བའི་སྣང་བ་འདི་ཚང་མ་གང་ཡང་མེད་པ། དངོས་པོ་དང་རྟག་པ་ཡོད་མ་རེད། ལས་དགེ་བ་དང་སྡིག་པ་ཡང་ཡོད་མ་རེད། དཀོན་མཆོག་ཡོད་མ་རེད། སེམས་ཅན་ཡོད་མ་རེད། འདི་ཚང་མ་སྟོང་པ་རེད་བསམ་པ་འདྲ་བོ་དེ་འདྲའི་འཛིན་སྟངས་ཀྱི་ལྟ་བ་ཞིག་ཡོང་གི་ཡོད་པ་རེད། དེ་ཞེ་དྲག་གི་ནོར་བ་དང་ཉེན་ཁ་ཆེན་པོ་རེད། དེ་ལ་ཆད་པའི་མཐའ་ཟེར་གྱི་ཡོད་རེད། དེ་ལྟ་བུ་རྟག་པར་འཛིན་པའི་མཐའ་དང་ཆད་པར་འཛིན་པའི་མཐའ་གཉིས་འཛིན་སྟངས་ངོས་ནས་གཞིའི་གནས་ཚུལ་དེ་ལ་ཞེ་དྲག་གི་འགལ་བ་རེད།
འོ་ན་ང་རང་ཚོས་ལྟ་བའི་ཚུལ་ག་འདྲ་རེད་དམ་ཟེར་ན། ཐེག་པ་ཆེན་པོས་འཁོར་འདས་ཀྱི་སྣང་བ་འདི་དག་སྣང་དུས་ཉིད་ནས་ངོ་བོ་རང་བཞིན་གྱིས་མ་གྲུབ་པ། དང་པོ་སྣང་བ་དེའི་རྗེས་སུ་སྟོང་པ་ལྟ་བུ་མ་ཡིན་པ་སྣང་བའི་དུས་ཉིད་ནས་རང་བཞིན་གྱིས་བདེན་པར་མ་གྲུབ་པ་སྟོང་པ་ཡིན་པ་དེ། དཔེར་ན་མེ་ལོང་ནང་ལ་གཟུགས་བརྙན་སྣང་བའི་སྐབས་དེ་ག་རང་ནས་གཟུགས་བརྙན་རང་བཞིན་གྱི་བདེན་པར་མ་གྲུབ་པ་ཡིན་པ། དང་པོ་གཟུགས་བརྙན་སྣང་བ་དེའི་རྗེས་ལ་སྟོང་པ་ལྟ་བུ་མ་ཡིན་པ་ཁོ་རང་སྣང་བའི་དུས་ཉིད་ནས་སྔ་ཕྱི་དེའི་སྐབས་དེ་ག་རང་ལ་རང་བཞིན་གྱིས་བདེན་པར་མ་གྲུབ་པ་ཡིན་པ། དེ་བཞིན་དུ་འཁོར་བའི་སྣང་བ་འདི་དག་ཐམས་ཅད་རང་བཞིན་གྱིས་མ་གྲུབ་པ་ཡིན་པ་ཤེས་ནས་དེ་ལྟར་བལྟ་ཡི་ཡོད་རེད། བལྟས་པ་དེ་ག་རེ་ཕན་གྱི་ཡོད་རེད་ཟེར་ན། རྟག་པའི་མཐའ་དེ་གྲོལ་ཐུབ་ཀྱི་ཡོད་རེད། རང་བཞིན་གྱིས་མ་གྲུབ་པའི་སྟོང་པ་དེ་ལས་མ་གཡོས་བཞིན་དུ་སྟོང་པ་ཁོ་རང་མ་འགག་པར་སྟོང་བཞིན་པའི་ངང་དེ་ལས་སྣང་བ་མ་འགག་པ་ཤར་བ། དང་པོ་སྟོང་པ་དེའི་རྗེས་སུ་སྣང་བ་ཤར་བ་ལྟ་བུ་མ་ཡིན་པར་སྟོང་པ་དེ་ལས་མ་གཡོས་བཞིན་དུ་འཁོར་བའི་སྣང་བ་འདི་དག་ཐམས་ཅད་ཤར་ཐུབ་ཀྱི་ཡོད་རེད། ཤར་བ་ལ་བརྟེན་ནས་སྟོང་བཞིན་པའི་ངང་ལས་འཁོར་བའི་སྣང་བ་ཤར་ནས་སྣང་བ་དེའི་ངོ་བོ་ལ་སྣང་ཙམ་གྱི་ངོ་ལ་ཕན་པ་དང་གནོད་པ་ཡོད་རེད། དགེ་བ་དང་སྡིག་པ་ཡོད་རེད། དགེ་བ་བྱས་ན་ཕན་པ་སྡིག་པ་བྱས་ན་གནོད་པ། མདོར་ན་རྟེན་འབྲེལ་དང་དགེ་སྡིག་ལ་སོགས་དེ་ཚོ་ཚང་མ་མ་འགག་པ། སྣང་ཙམ་གྱི་ངོ་ལ་རྟེན་འབྲེལ་བསླུ་བ་མེད་པ་ཡིན་པར་ཤེས་ཀྱི་ཡོད་རེད། དེ་ཤེས་ནས་ག་རེ་ཕན་གྱི་ཡོད་རེད་ཟེར་ན། སྟོང་པ་སྟོང་རྐྱང་རེད་བསམ་པ་ཆད་པའི་མཐའ་དེ་ལས་གྲོལ་ཐུབ་ཀྱི་ཡོད་རེད། དེ་འདྲ་ཡིན་ཙང་དཔེར་ན་ད་ལྟ་མར་མེ་འདི་ལ་བརྟགས་ཤིང་དཔྱད་པ་ཡིན་ན། མེ་སྦར་སའི་རས་དེ་མེ་རེད་དམ་ཟེར་ན་མེ་མ་རེད། སྣུམ་དེ་མེ་རེད་དམ་ཟེར་ན་ཡང་མ་རེད། སྣོད་ཀོང་བུ་འདི་མེ་རེད་དམ་ཟེར་ན་དེ་ཡང་མ་རེད། འོ་ན་གང་ཡིན་བསམ་ནས་འདི་ལྟ་བུ་ལ་རིག་པས་བརྟགས་ཤིང་དཔྱད་ན་འདི་ཚང་མ་ཚོགས་པའམ་རྒྱུ་རྐྱེན་རྟེན་འབྲེལ་ཚོགས་པ་ལ་བརྟེན་ནས་མེ་འདི་ཡོང་གི་ཡོད་རེད། དེ་ཡིན་དུས་རང་བཞིན་གྱི་མེ་མ་གྲུབ་པ་དེ་རེ་རེ་ནས་བལྟས་ན་མེ་མེད་པ། ཡང་རྒྱུ་དང་རྐྱེན་རྟེན་འབྲེལ་ཚོགས་པ་ལ་བརྟེན་ནས་སྣང་ཙམ་གྱི་ངོ་ལ་མེ་ཡོད་པ་རེད། མེ་ཡོད་མ་རེད་བསམ་ནས་མེ་ནང་ལ་ལག་པ་བཅུག་པ་ཡིན་ན་ལམ་སེང་འཚིག་གི་རེད། འཚིག་པ་དེ་བསླུ་བ་མེད་པ་ཡོད་རེད། དེ་ལྟ་བུ་མེའི་རང་བཞིན་རེ་རེ་ནས་བསམ་ན་ངོ་བོ་མ་གྲུབ་པ། མ་གྲུབ་བཞིན་དུ་སྣང་ཙམ་གྱི་ངོ་ལ་བསླུ་བ་མེད་པ་མེ་མི་བདེན་ན་ཡང་མེས་འཚིག་ཐུབ་པ། མེའི་ངོ་བོ་རང་བཞིན་བདེན་པ་མེད་པ་རེད་དེ་མི་བདེན་བཞིན་དུ་སྣང་ཙམ་གྱི་ངོ་བོར་རྟེན་འབྲེལ་ལ་འཚིག་ཐུབ་པའི་ནུས་པ་ཡོད་པ། འཚིག་ཐུབ་པའི་ནུས་པ་ཡོད་པ་དེའི་རང་བཞིན་ནམ་ངོ་བོ་མ་གྲུབ་པ། དེ་ལྟ་བུའི་གནས་ལུགས་དེ་ལ་ཡོད་པ་རྟག་པའི་མཐའ་དང་མེད་པ་ཆད་པའི་མཐའ་མཐའ་གཉིས་དང་བྲལ་བ་གཞིའི་གནས་ལུགས་ལབ་ཀྱི་རེད། ད་ལྟ་མར་མེ་འདི་ནང་བཞིན་ང་རང་ཚོ་འཁོར་བའི་སྣང་བ་འདི་དག་ཐམས་ཅད་སྣང་དུས་ཉིད་ནས་བདེན་པའི་སྟོང་པ་ཡིན་ཙང་བདེན་པ་མ་རེད། ཡང་རྩ་བ་ནས་བདེན་པ་མ་རེད་ལབ་ན་སྟོང་བཞིན་དུ་སྣང་ནས་རྟེན་འབྲེལ་ཚོགས་པ་ན་ཕན་པ་དང་གནོད་པ་ཚང་མ་བསླུ་བ་མེད་པ་ཡོང་གི་ཡོད་པ་ཡིན་དུས་རྩ་བ་ནས་མེད་པ་མ་རེད། དེ་ཡིན་ཙང་འཁོར་བའི་སྣང་བ་འདི་ཡོད་པ་རེད་ལབ་ན་ལབ་མ་ཐུབ་པ། མེད་པ་རེད་ལབ་ན་ཡང་ལབ་མི་ཐུབ་པ་འདི་གང་ཡིན་ཞེ་ན། ཡོད་མེད་གཉིས་ཀྱི་མཐའ་ལས་འདས་པ་ཆོས་ཐམས་ཅད་གནས་ལུགས་ཀྱི་དོན་ངོ་མ་དེ་དེ་འདྲ་ཞིག་རེད་འདུག དེ་ལྟ་བུ་ཆོས་ཐམས་ཅད་ཀྱི་གནས་ལུགས་དེ་ཚིག་དང་བློ་ཡི་ཡུལ་ལས་འདས་པ་རེད། དེ་ཡང་།
ཡང་དག་ཏུ་ནི་གཉིས་མེད་དེ། །
འཇམ་དཔལ་གྱིས་ནས་དྲིས་པ་ལ། །
རྒྱལ་བའི་སྲས་པོ་མི་སྨྲ་བཞུགས། །
ཞེས་གསུངས་པ་ནི་ཆོས་ཉིད་ཡང་དག་པའི་གནས་ལུགས་དེ་ལ་སླེབས་ཡོང་དུས་རྒྱལ་བའི་སྲས་པོ་བྱང་ཆུབ་སེམས་དཔའ་རྣམས་ཀྱིས་སངས་རྒྱས་ལ་འགྲེལ་བཤད་བསྐྱོན་རོགས་ཞུས་པ་ཡིན་ན། སངས་རྒྱས་བཞུགས་བསྡད་པ་མ་གཏོགས་དེ་ལ་ལན་ཡོད་མ་རེད་གསུངས་པ་རེད། དེ་གང་ཡིན་ཞེ་ན། སངས་རྒྱས་ཚིག་ལ་རྨོངས་པ་མ་མཁྱེན་པ་དེ་འདྲ་རེད་དམ་ཟེར་ན་རྩ་བ་ནས་མ་རེད། འོ་ན་གང་ཡིན་ཞེ་ན། ཡང་དག་དེ་ཁོ་ན་ཉིད་ཀྱི་གནས་ལུགས་དེ་ཉིད་ཚིག་དང་བློ་ཡི་ཡུལ་ལས་འདས་ཡོང་དུས་སངས་རྒྱས་མི་སྨྲ་བ་མ་བཞུགས་ན་ཐབས་མེད་པ་ཆགས་པ་རེད། གནས་ལུགས་སྐོར་ངོ་སྤྲོད་མདོར་བསྡུས་ཞུས་ཚར་བ་ཡིན།
སང་ཉིན་ང་རང་ཚོ་སངས་རྒྱས་བཅོམ་ལྡན་འདས་ཀྱི་དུས་ཆེན་མང་པོ་ཡོད་པའི་ནང་ནས་སུམ་ཅུ་རྩ་གསུམ་ལྷ་ཡི་ཡུལ་དུ་སངས་རྒྱས་ཀྱིས་ཆོས་གསུངས་ནས། སླར་མི་ཡུལ་དུ་ཕེབས་པ་ལྷ་བབས་དུས་ཆེན་ཞེས་དུས་ཁྱད་པར་དུ་འཕགས་པ་དེ་ལ། གནས་ཁྱད་པར་དུ་འཕགས་པ་མངོན་པར་རྫོགས་པར་སངས་རྒྱས་པའི་གནས་མཆོག་བྱང་ཆུབ་ལྗོན་ཤིང་གི་དྲུང་དུ། ཆོས་ཁྱད་པར་དུ་འཕགས་པ་ཐེག་པ་ཆེན་པོ་སེམས་བསྐྱེད་ཀྱི་སྡོམ་པ་ཞུ་གི་ཡོད་རེད། དེ་ཡིན་དུས་ད་རེས་སེམས་བསྐྱེད་ཀྱི་སྐོར་ལ་ཏོག་ཙམ་འགྲེལ་བཤད་ཞུ་གི་ཡིན། དེ་ལ་བྱང་ཆུབ་ཀྱི་སེམས་རིན་པོ་ཆེ་དེ་ཉིད་ཉམས་སུ་ལེན་པར་བྱེད་པ་ལ་ཐོག་མར་སེམས་བསྐྱེད་ཀྱི་སྡོམ་པ་ལེན་དགོས་པ་རེད། བྱང་ཆུབ་ཀྱི་སེམས་ཞེས་པ་དེ་དངོས་གནས་ཡོན་ཏན་ཆེན་པོ་ཡིན་པ་རྒྱལ་ཚབ་བྱམས་པ་མགོན་པོས་གསུངས་ཡོད།
ངན་འགྲོ་ཐམས་ཅད་བཟློག་བགྱིད་ཅིང་། །
མཐོ་རིས་ལམ་ནི་རབ་སྟོན་ལ། །
རྒ་ཤི་མེད་པར་འདྲེན་བགྱིད་པའི། །
བྱང་ཆུབ་སེམས་ལ་ཕྱག་འཚལ་ལོ། །
ཞེས་གསུངས་པ་ལྟར་བྱང་ཆུབ་ཀྱི་སེམས་ཞེས་པ་འདི་ལ་ཡོན་ཏན་གང་ཡོད་རེད་ཅེ་ན། བྱང་ཆུབ་ཀྱི་སེམས་དང་ལྡན་ན་དམྱལ་བ་ཡི་དྭགས་དུད་འགྲོ་སྟེ་ངན་འགྲོ་གསུམ་ལས་བཟློག་པར་བྱེད་པ་དང་། དེ་ལ་སྐྱེ་མི་དགོས་པར་མཐོ་རིས་ལྷ་དང་མི་ཡི་བདེ་སྐྱིད་ཐམས་ཅད་བྱང་ཆུབ་ཀྱི་སེམས་ལ་བརྟེན་ནས་འབྱུང་བ་དང་། དེར་མ་ཟད་བྱང་ཆུབ་ཀྱི་སེམས་དེ་ཡོད་ན་ཐེག་པ་ཆེན་པོའི་ལམ་ནས་རྒ་བ་དང་ཤི་བ་ཐམས་ཅད་དང་བྲལ་བས་རྒ་ཤི་མེད་པར། མཐར་ཐུག་བླ་ན་མེད་པ་སངས་རྒྱས་ཀྱི་གོ་འཕང་རིན་པོ་ཆེ་ཐོབ་ཐུབ་པ་སོགས་བྱང་ཆུབ་སེམས་ཀྱི་ཡོན་ཏན་དཔག་ཏུ་མེད་པའི་ཕྱིར་ན། དེ་ལྟ་བུ་བྱང་ཆུབ་ཀྱི་སེམས་རིན་པོ་ཆེ་དེ་ལ་རྒྱལ་ཚབ་བྱམས་པ་མགོན་པོ་ཁོང་གིས་གུས་པ་ཆེན་པོས་ཕྱག་འཚལ་པ་ཡིན་གསུངས་པ་རེད། རྒྱ་གར་གྱི་སློབ་དཔོན་ཆེན་པོ་པཎྜི་ཏ་ཟླ་བ་གྲགས་པས་ཀྱང་།
ཉན་ཐོས་སངས་རྒྱས་འབྲིང་རྣམས་ཐུབ་དབང་སྐྱེས། །
སངས་རྒྱས་བྱང་ཆུབ་སེམས་དཔའ་ལས་འཁྲུངས་ཤིང་། །
སྙིང་རྗེ་སེམས་དང་གཉིས་སུ་མེད་བློ་དང་། །
བྱང་ཆུབ་སེམས་ནི་རྒྱལ་སྲས་རྣམས་ཀྱི་རྒྱུ། །
ཞེས་གསུངས་པ་བཞིན་འཁོར་བའི་སྡུག་བསྔལ་ལས་གྲོལ་བའི་ཉན་ཐོས་དང་རང་སངས་རྒྱས་ཀྱི་གོ་འཕང་ཐོབ་པའི་ཉན་རང་རྣམས་སངས་རྒྱས་ཀྱི་གསུངས་ལ་བརྟེན་ནས་ཁོང་ཚོ་དེ་ལྟ་བུའི་ཉན་རང་གི་གོ་འཕང་ཐོབ་པ་རེད། སངས་རྒྱས་གང་ལ་བརྟེན་ནས་བྱུང་བ་རེད་དམ་ཞེ་ན། སངས་རྒྱས་རྣམས་བྱང་ཆུབ་སེམས་དཔའ་ལ་བརྟེན་ནས་བྱུང་བ་རེད། སངས་མ་རྒྱས་པའི་སྔོན་དུ་བྱང་ཆུབ་སེམས་དཔའི་ལམ་ཉམས་སུ་བླངས་ནས་བསྐལ་པ་གྲངས་མེད་པ་ལ་ཚོགས་བསགས་ནས་མངོན་པར་རྫོགས་པ་སངས་རྒྱས་པ་ཡིན་པས་བྱང་ཆུབ་སེམས་དཔའ་ལ་བརྟེན་ནས་བྱུང་བ་རེད། བྱང་ཆུབ་སེམས་དཔའ་དེ་གང་ལ་བརྟེན་ནས་བྱུང་བ་རེད་ཟེར་ན། བྱང་ཆུབ་སེམས་དཔའ་དེས་སེམས་ཅན་གཞན་ལ་བརྩེ་བ་སྙིང་རྗེ་ཆེན་པོ་དང་། བརྩེ་བ་སྙིང་རྗེ་ཆེན་པོ་དེ་ཀུན་རྫོབ་བྱང་ཆུབ་ཀྱི་སེམས་ད་ནངས་ཞོགས་པ་བཤད་པ་ནང་བཞིན། ངོ་བོ་རང་བཞིན་གྱིས་མ་གྲུབ་པ་གཉིས་སུ་མེད་པའི་སྟོང་ཉིད་རྟོགས་པའི་ལྟ་བ་དོན་དམ་བྱང་ཆུབ་ཀྱི་སེམས་ཏེ། མདོར་ན་ཀུན་རྫོབ་བྱང་སེམས་དང་དོན་དམ་བྱང་སེམས་རྣམ་པ་གཉིས་ལ་བརྟེན་ནས་བྱང་ཆུབ་སེམས་དཔའ་སངས་རྒྱས་ཉན་ཐོས་རང་རྒྱལ་ཚང་མ་འབྱུང་ཁུངས་རྩ་བ་དེ་བྱང་ཆུབ་ཀྱི་སེམས་ཡིན་ཙང་ཐོག་མར་བྱང་ཆུབ་ཀྱི་སེམས་ལ་སློབ་དཔོན་ཟླ་བ་གྲགས་པས་བསྟོད་པ་གནང་པ་རེད། ཀུན་རྫོབ་བྱང་ཆུབ་ཀྱི་སེམས་དང་དོན་དམ་བྱང་ཆུབ་ཀྱི་སེམས་རྣམ་པ་གཉིས་ཀྱི་ནང་ནས་ང་རང་ཚོ་སེམས་བསྐྱེད་ཀྱི་སྡོམ་པ་ལེན་པ་དེ་ཀུན་རྫོབ་བྱང་ཆུབ་ཀྱི་སེམས་དེའི་སྡོམ་པ་ལེན་པ་རེད། ཀུན་རྫོབ་བྱང་ཆུབ་སེམས་ཀྱི་ངོ་བོ་དེ་ག་རེ་རེད་ཟེར་ན་བརྩེ་བ་སྙིང་རྗེ་རེད། སྙིང་རྗེ་ཞེས་པ་ནི་ཀརྨ་པ་རང་བྱུང་རྡོ་རྗེས་གསུངས་པ་ནང་བཞིན།
འགྲོ་བའི་རང་བཞིན་རྟག་ཏུ་སངས་རྒྱས་ཀྱང་། །
མ་རྟོགས་དབང་གིས་མཐའ་མེད་འཁོར་བར་འཁྱམས། །
སྡུག་བསྔལ་མུ་མཐའ་མེད་པའི་སེམས་ཅན་ལ། །
བཟོད་མེད་སྙིང་རྗེ་རྒྱུད་ལ་སྐྱེ་བར་ཤོག །
ཅེས་གསུངས་པ་བཞིན་དུ་སྙིང་རྗེ་དེ་ག་འདྲ་བྱས་ནས་སྐྱེ་དགོས་པ་རེད་ཟེར་ན། ང་རང་ཚོ་ད་ནངས་ཞོགས་པ་བཤད་པ་ནང་བཞིན་གཞི་འཁོར་བའི་གནས་ཚུལ་ལམ་སྣང་བ་འདི་ལ་དངོས་གནས་བྱས་ན་རྟག་ཆད་ཀྱི་མཐའ་གཉིས་དང་བྲལ་བའི་རང་བཞིན་རེད། ཡིན་ན་ཡང་ནོར་འཁྲུལ་གྱི་རྟོག་པ་མང་པོ་ཞིག་སྐྱེ་བའམ་ཉོན་མོངས་འཁྲུལ་བའི་རྟོག་པ་མང་པོ་ཞིག་སྐྱེ། དེ་ལ་བརྟེན་ནས་ལས་ངན་པ་བསགས། ལས་ངན་པ་བསགས་པ་ལ་བརྟེན་ནས་འབྲས་བུ་སྡུག་བསྔལ་མྱོང་བསྡད་པ་རེད། དེ་འདྲ་ཡིན་ཙང་ང་རང་ཚོ་ད་ལྟ་འཁོར་བའི་གནས་སུ་སེམས་ཅན་དངོས་སུ་འབྲས་བུ་སྡུག་བསྔལ་མྱོང་བསྡད་པ་དེའི་རྩ་བ་ལས་ངན་པ། ལས་ངན་པའི་རྩ་བ་དེ་ཉོན་མོངས་ཀྱི་འཁྲུལ་རྟོག ཉོན་མོངས་འཁྲུལ་རྟོག་གི་རྩ་བ་དེ་ཡེ་ཤེས་ཀྱི་གནས་ལུགས་རང་བཞིན་དེ་སངས་རྒྱས་ཀྱི་སྙིང་པོ་ཡིན་པས། སེམས་ཅན་ཐམས་ཅད་ཀྱི་རང་བཞིན་གནས་ལུགས་དེ་སངས་རྒྱས་ཀྱི་སྙིང་པོ་ཡིན་པ་རེད། ཡིན་པ་དེ་ང་རང་ཚོས་མ་ཤེས་ནས་དེ་ལྟ་བུའི་ནོར་འཁྲུལ་ལ་བརྟེན་ནས་སྡུག་བསྔལ་མྱོང་བསྡད་པ་ཡིན་ཙང་དེའི་སྐོར་བསམ་བློ་བཏང་པ་ཡིན་ན་སྙིང་རྗེ་སྐྱེ་ཡི་ཡོད་རེད། སྙིང་རྗེ་སྐྱེ་སྟངས་དེ་འདྲ་རེད། སྤྱིར་བཏང་མིའི་སྙིང་རྗེ་དང་ད་ལྟ་འདི་ཡི་སྙིང་རྗེ་གཉིས་ཏོག་ཙམ་ཁྱད་པར་ཡོད་པ་དེ་ང་ཚོས་ཧ་གོ་དགོས་ཀྱི་འདུག སྤྱིར་བཏང་མིའི་སྙིང་རྗེ་ཟེར་བ་ནི་སོ་སོའི་ནང་མི་དང་གྲོགས་པོ། ཡང་ན་སོ་སོས་དངོས་སུ་མཐོང་བའི་སེམས་ཅན་དཀའ་ལས་ཁག་པོ་ཡོད་པ་ལུས་དང་སེམས་ལ་སྡུག་བསྔལ་གྱིས་དངོས་སུ་མནར་བསྡད་པ་གཅིག་ལ་སྙིང་རྗེའི་བསམ་པ་སྐྱེ་ཡི་ཡོད་རེད། ད་ལྟ་འདི་དེ་ལྟ་བུ་མ་རེད། སེམས་ཅན་གྱི་གྲངས་དང་རྣམ་པ་སོགས་དུ་མའི་སྒོ་ནས་ཞེ་དྲག་གི་ཁྱད་པར་ཆེན་པོ་ཡོད་རེད། དཔེར་ན་ང་རང་ཚོ་འཇིག་རྟེན་པའི་ཐ་མལ་དངོས་འཛིན་དེས་སོ་སོའི་སྙིང་རྗེ་སྐྱེ་ཡུལ་གང་ཟག་ལྟ་བུ་དེ་ལ་ལུས་དང་སེམས་ལ་སྡུག་བསྔལ་ཡོད་ན་སྡུག་བསྔལ་དེ་མེད་པ་ཞིག་བྱུང་ན་སྙམ་པ། སྡུག་བསྔལ་དེ་སེལ་བའི་ཐབས་ད་ལྟ་ག་རེ་བྱེད་རྒྱུ་ཡོད་ན་བསམ་པ་ཙམ་ཞིག་མ་གཏོགས་ཡོད་མ་རེད། ཐེག་པ་ཆེན་པོའི་སྙིེང་རྗེ་ནི་སྡུག་བསྔལ་དང་དཀའ་ལས་ཁག་པོ་ཡོད་པ་དེའི་རྒྱུའམ་རྩ་བ་སེམས་ཀྱི་རང་བཞིན་གནས་ལུགས་མ་རྟོགས་པ་ལས་བྱུང་པ་རེད། དེ་འདྲ་ཡིན་ཙང་སྡུག་བསྔལ་སེལ་བ་ལ་སྡུག་བསྔལ་ཐམས་ཅད་ཀྱི་རྩ་བ་སེམས་ཀྱི་རང་བཞིན་གནས་ལུགས་མ་ནོར་པ་ཞིག་རྟོགས་དགོས་ཀྱི་འདུག་བསམ་པ་དང་། དེ་རྟོགས་པའི་ཐབས་སྙིང་རྗེ་ཡིན་ཙང་དེ་གཉིས་ཀྱི་བར་ལ་ཁྱད་པར་དེ་འདྲ་ཡོད་རེད། ཐོག་མ་ཉིད་ནས་རང་གཅེས་འཛིན་གྱི་བློ་གོམས་པ་ལ་བརྟེན་ནས་སྙིང་རྗེའི་བསམ་པ་སྐྱེ་མཁན་ཞེ་དྲག་ཉུང་ཉུང་ཡོད་རེད། ཡིན་ན་ཡང་ཁ་ཤས་གཞན་ལ་སྙིང་རྗེ་ཆེན་པོ་ཡོད་མཁན་དེ་འདྲ་ཡང་ཡོད་རེད། གང་ལྟར་མིའི་ནང་ལ་སྙིང་རྗེ་རྩ་བ་ནས་མེད་པ་ཚོ་དང་ལྟོས་ན་ང་རང་ཚོ་ཞེ་དྲག་གི་ངོ་མཚར་ཆེན་པོ་རེད། ཡིན་ན་ཡང་འཇིག་རྟེན་ཕལ་པའི་སྙིང་རྗེ་དང་ཐེག་པ་ཆེན་པོ་བྱང་ཆུབ་སེམས་དཔའི་སྙིང་རྗེ་དེ་གཉིས་ཀྱི་བར་ལ་ཁྱད་པར་ཆེན་པོ་ཞེ་དྲག་ཡོད་རེད། གང་ཡིན་ཞེ་ན། ང་རང་ཚོ་འཇིག་རྟེན་པའི་སྙིང་རྗེ་ནང་ལ་འདོད་ཆགས་དང་འདྲེས་ཡོད། སྙིང་རྗེ་དང་འདོད་ཆགས་གཉིས་འདྲ་བོ་ཡོད་པས་དེ་གཉིས་ནོར་བའི་ཉེན་ཁ་ཡང་ཡོད་པ་རེད། ག་རེ་ཡིན་མིན་ག་འདྲ་བྱས་ནས་ཧ་གོ་ཡི་ཡོད་རེད་ཅེ་ན། བརྟག་དཔྱད་བྱེད་ཡག་འཕྲུལ་འཁོར་ཡག་ཤོས་དེ་འདི་འདྲ་བོ་རེད། ང་ཚོས་སྙིང་རྗེ་སྒོམ་དུས་གཉེན་ལྟ་བུ་ལས་དགྲ་བོ་ལ་སྙིང་རྗེ་སྐྱེ་ཐུབ་ཀྱི་མིན་འདུག་ན་སྙིང་རྗེ་དེ་འདོད་ཆགས་ཀྱི་སྙིང་རྗེ་དང་འཇིག་རྟེན་པའི་སྙིང་རྗེ་རེད། བྱས་ཙང་ང་ཚོའི་སྙིང་རྗེ་དེའི་འགྲིག་གི་ཡོད་མིན་དགྲ་བོ་ལ་སོགས་པ་ཡིད་དུ་མི་འོང་བའི་ཡུལ་ལ་བརྟེན་ནས་ཧ་གོ་ཐུབ་ཀྱི་ཡོད་རེད། ཡིན་ན་ཡང་ང་རང་ཚོ་ད་ལྟ་ལས་དང་པོ་པ་རྣམས་ཀྱི་སྙིང་རྗེ་སྒོམ་པའི་སྐབས་ལ་ཐོག་མར་གཉེན་གྱི་ཕྱོགས་ལ་སྙིང་རྗེ་སྐྱེ་བ་ལས་དགྲ་ལ་སྙིང་རྗེ་སྐྱེ་ཐུབ་ཀྱི་མ་རེད། དེ་འདྲ་ཡིན་ཙང་ཐོག་མར་སོ་སོའི་གཉེན་ཕྱོགས་ལ་ཡིན་ན་ཡང་ཚེ་འདིའི་ཕ་མ་ནང་བཞིན་བརྩེ་བ་ཡོད་པ་ལ་དང་པོ་སློབ་སྦྱོང་བྱས་ནས། རིམ་གྱིས་སྙིེང་རྗེ་རྒྱ་ཆེ་རུ་བཏང་ནས་སེམས་ཅན་ཐམས་ཅད་ལ། དེ་ནས་རིམ་བཞིན་དགྲ་ལ་སོགས་པ་དེ་ཚོ་ལ་སྙིང་རྗེ་སྒོམ་དགོས་པ་རེད། དེ་འདྲ་སློབ་སྦྱོང་བྱས་ནས་མཐར་ཐུག་ཐེག་པ་ཆེན་པོའི་སྙིང་རྗེ་མཚན་ཉིད་དང་ལྡན་པ་སྒོམ་ཐུབ་ཀྱི་ཡོད་རེད། དེ་ཡིན་དུས་ང་རང་ཚོ་སེམས་བསྐྱེད་ཀྱི་སྡོམ་པ་ལེན་པ་འདི་སྤྱིར་བཏང་ལས་དང་པོ་པའི་སྙིང་རྗེ་ལ་སློབ་པའི་འགོ་འཛུགས་པ་རེད། སེམས་ཅན་ཐམས་ཅད་འཁོར་བའི་གནས་སུ་སྡུག་བསྔལ་དང་འཇིགས་སྐྲག་འདི་ལྟ་བུ་ལས་ཐར་བའི་ཆེད་དུ་ད་རེས་ཐེག་པ་ཆེན་པོ་བྱང་ཆུབ་སེམས་དཔའི་སྡོམ་པ་ལེན་དགོས་ཀྱི་འདུག ང་རང་ཚོ་མི་ཡི་འགྲོ་བ་སུ་འདྲ་ཞིག་ཡིན་རུང་སོ་སོའི་བསམ་བློའི་འཛིན་ཕྱོགས་ཀྱི་ཡུལ་གསུམ་རེ་ཡོད་རེད། གྲོགས་པོའམ་དགའ་བའི་ཕྱོགས་གཅིག དགྲ་ལ་སོགས་པ་མི་དགའ་བའི་ཕྱོགས་གཅིག དགའ་བ་དང་མི་དགའ་བ་གཉིས་ཀ་མེད་པའི་བཏང་སྙོམས་ཀྱི་ཕྱོགས་གཅིག་སྟེ་ཡུལ་གཙོ་བོ་གསུམ་ཡོད་པ་རེད། སེམས་བསྐྱེད་ཀྱི་སྡོམ་པ་ལེན་པའི་སྐབས་ལ་དངོས་སུ་རང་ལ་དགའ་བའི་གཉེན་དང་མ་དགའ་བའི་དགྲ་དགའ་མ་དགའ་གཉིས་ཀ་མེད་པའི་བཏང་སྙོམས། མདོར་ན་མི་ཡི་འགྲོ་བ་ཙམ་དུ་མ་ཟད་སེམས་ཅན་ཐམས་ཅད་ལ་ངས་རོགས་རམ་བྱ་དགོས་ཀྱི་འདུག་བྱེད་ཀྱི་ཡིན་བསམ་པའི་སྤོབས་པ་དགོས་ཀྱི་འདུག དེ་ལྟ་བུའི་རོགས་པ་བྱེད་པ་ལ་ད་རེས་ངས་སངས་རྒྱས་ཀྱི་གོ་འཕང་བསྒྲུབ་ཀྱི་ཡིན་བསམ་པའི་དམ་བཅའ་བྱས་པ་དེ་ལ་སེམས་བསྐྱེད་ཀྱི་སྡོམ་པ་ཟེར་གྱི་ཡོད་རེད། ཚིམ་པ་མེད་པའི་སེམས་བསྐྱེད་བྱས་པ་དེ་སྨོན་པ་སེམས་བསྐྱེད་ཡིན། སེམས་ཀྱི་དམ་བཅའ་བྱས་པ་གཅིག་པུ་མ་ཡིན་པ་ལམ་དེ་སྒྲུབ་དགོས་ཀྱི་ཡོད་རེད། ལམ་སྒྲུབ་པའི་དམ་བཅའ་བྱས་པ་ནང་བཞིན་སྒྲུབ་པའི་སྐབས་ལ་ལས་སླ་པོ་ཡོད་མ་རེད་དགྲ་ཡོང་གི་རེད། ཕར་ཡག་པོ་བྱས་ནའང་ཚུར་སྡུག་པོ་བྱེད་མཁན་ཡང་ཡོང་གི་རེད། སེམས་ཅན་སྣ་ཚོགས་པ་ཞིག་ང་ཚོ་སྒྲུབ་པའི་སྐབས་ལ་ཡོང་གི་རེད། དེའི་སྐབས་ལ་ཡིན་ན་ཡང་ད་ལྟ་སེམས་བསྐྱེད་དམ་བཅའ་བྱས་པ་ནང་བཞིན་གྱིས་དེ་ལ་བཟོད་པ་སྒོམ་པ་དང་། ལྷག་པར་སྙིང་རྗེ་སྐྱེ་བ་སོགས་དེ་འདྲའི་སྒོ་ནས་ད་ལྟ་དམ་བཅའ་བྱས་པ་ནང་བཞིན་ལག་ལེན་བསྟར་ཞིང་ཉམས་སུ་ལེན་པ་དེ་ལ་འཇུག་པ་སེམས་བསྐྱེད་ཟེར་བ་རེད། ཀུན་རྫོབ་བྱང་སེམས་དེ་ལ་སྨོན་འཇུག་གཉིས་ཡོད་པ་དེ་གཉིས་རེད།
བྱང་ཆུབ་སེམས་བསྐྱེད་ཀྱི་སྡོམ་པ་ཞུས་ཚར་ནས་མ་འོངས་པ་ལ་ཉམས་ལེན་ག་རེ་བྱ་དགོས་སམ་ཞེ་ན། ཉམས་ལེན་སྤྱིར་བཏང་ལུས་ངག་ཡིད་གསུམ་གྱི་སྒོ་ནས་སེམས་ཅན་གཞན་ལ་གང་ཐུབ་ཐུབ་ཀྱི་ཕན་པ་སྒྲུབ། གཞན་གྱིས་གནོད་པ་བྱེད་པའི་སྐབས་ལ་གང་ཐུབ་ཐུབ་དེ་ལ་བཟོད་པ་སྒོམ། སེམས་ཅན་གཞན་དགྲ་དང་གཉེན་དང་བར་མ་གསུམ་ཆ་ལ་གང་ཐུབ་ཐུབ་ཀྱིས་སྙིང་རྗེ་སྒོམ་བསམ་པ་བཟང་པོ་བྱས་པ་དེ་སེམས་བསྐྱེད་ཀྱི་ཉམས་ལེན་རྩ་བ་རེད། དམིིགས་བསལ་གྱི་ཉམས་ལེན་འདྲ་པོ་དེ་ག་རེ་རེད་ཟེར་ན། ང་ཚོའི་དགྲ་བོ་ལ་སྙིང་རྗེ་སྒོམ་པ་དང་། དགྲ་བོ་ལ་གྲོགས་པོ་བྱས་པ་དེ་གཞན་ཕན་གྱི་སྙིང་པོ་རེད། དགྲ་བོས་ང་ཚོ་ལ་དགྲ་བྱེད་ཀྱི་ཡོད་རེད། དེ་ལ་སྙིང་རྗེ་ག་རེ་བྱས་ནས་སྒོམ་དགོས་ཀྱི་རེད་དམ་ཟེར་ན། དེ་སྙིང་རྗེ་སྒོམ་པ་ལ་དགོས་པ་དང་རྒྱུ་མཚན་ཡོད་རེད། དགྲ་བོ་ཁོ་རང་སྐྱེ་བ་སྔ་མ་ལ་ལས་ངན་པ་བསགས་པ་དང་། གནས་ལུགས་ཀྱི་དོན་མ་ཤེས་པ་རྨོངས་པ་ལ་བརྟེན་ནས་རང་དབང་མེད་པར་ཉོན་མོངས་པ་དང་ལས་གཉིས་ཀྱི་གཞན་དབང་དུ་སོང་ནས་རང་དབང་མེད་པར་སེམས་ཅན་གཞན་ལ་གནོད་པ་བྱེད་ཀྱི་ཡོད་རེད། ང་ཚོ་ལ་ཡང་གནོད་པ་བྱེད་ཀྱི་ཡོད་པ་རེད། གནོད་པ་བྱེད་པའི་སྐབས་ལ་ཁོ་རང་སྐྱིད་པོ་ཡོད་རེད་དམ་ཟེར་ན་སྐྱིད་པོ་རྩ་བ་ནས་ཡོད་མ་རེད། ཁོ་རང་སྡུག་བསྔལ་ཡོད་རེད། མ་ཟད་གཞན་ལ་གནོད་པ་བྱས་པ་ལ་བརྟེན་ནས་ཚེ་འདི་ལ་དཀའ་ངལ་མང་པོ་འཕྲད་ཀྱི་རེད། སྐྱེ་བ་རྗེས་མ་ལ་ཡང་དཀའ་ལས་ཁག་པོ་མང་པོ་ཡོང་བའི་རྒྱུ་བསགས་ཀྱི་ཡོད་རེད། དེ་འདྲ་ཡིན་ཙང་དགྲ་བོ་དེ་ལ་ང་ཚོས་དེ་ལྟ་བུ་བསམ་ནས་སྙིང་རྗེ་སྒོམ་དགོས་ཀྱི་ཡོད་རེད། དགྲ་བོ་ལ་གྲོགས་པོ་བྱ་དགོས་པའི་རྒྱུ་མཚན་གང་རེད་ཟེར་ན། གྲོགས་པོ་བྱེད་དགོས་རེད་ང་རང་ཚོ་སེམས་བསྐྱེད་ཀྱི་སྡོམ་པ་བླངས་ཚར་ནས་བྱང་ཆུབ་སེམས་དཔའ་ཆགས་ཚར་པ་རེད། བྱང་ཆུབ་སེམས་དཔའ་རྣམས་ཀྱི་ཉམས་ལེན་གྱི་གཙོ་བོ་དེ་བཟོད་པ་སྒོམ་པ་རེད། བཟོད་པ་སྒོམ་པ་ལ་བཟོད་པ་སྒོམ་ཡག་གི་ཐབས་དེ་སངས་རྒྱས་དང་བླ་མ་དགེ་བའི་བཤེས་གཉེན་གྱིས་བསླབ་ཀྱི་རེད། ཡིན་ན་ཡང་ང་ཚོ་བཟོད་པ་སྒོམ་པ་དེ་དངོས་གནས་དགྲ་བོ་དེ་ལ་བརྟེན་ནས་སྒོམ་པ་མ་གཏོགས་སངས་རྒྱས་དང་བླ་མ་དགེ་བའི་བཤེས་གཉེན་ལ་བཟོད་པ་སྒོམ་དགོས་ཀྱི་མ་རེད། བཟོད་པ་དངོས་སུ་སྒོམ་པ་ཉམས་ལེན་བྱེད་པ་ལ་དགྲ་བོ་ལ་བརྟེན་ནས་བཟོད་པ་སྒོམ་དགོས་ཀྱི་ཡོད་རེད། བཟོད་པ་བསྒོམས་ན་དེ་ལ་བརྟེན་ནས་བྱང་ཆུབ་སེམས་དཔའི་ལམ་ཕན་ཡོན་ཐོབ་ཀྱི་ཡོད་རེད། དེ་འདྲ་ཡིན་ཙང་ད་གིན་ཞུས་པ་ནང་བཞིན་འཇིགས་སྐྲག་མེད་པའི་སྒོ་ནས་རིམ་པས་ལམ་གྱི་རིམ་པ་རྣམས་ཤེས་པར་བྱས་ནས་ཉམས་ལེན་བྱས་པ་དེ་སེམས་བསྐྱེད་ཀྱི་ནང་ནས་གཙོ་བོ་ཆགས་ཡོད་པ་ཡིན་དུས་ཚང་མས་ཐུགས་ལ་བཞག་ནས་ཉམས་ལེན་གང་ཐུབ་ཐུབ་གནང་ཐུབ་པའི་རེ་བ་དང་སྨོན་ལམ་བཅས་ད་རེས་ལོ་འདིའི་སྒོམ་ཁྲིད་ལེགས་པར་གྲུབ་པ་ཡིན། ཞེས་གོང་གསལ་ཕྱག་ཆེན་གྱི་བཀའ་ཁྲིད་འདི་ཉིད་ཕྱི་ལོ་ ༡༩༩༢ ལོ་མཇུག་ནས་ ༡༩༩༣ ཟླ་ ༡ ཚེས་ ༡༠ བར་གནས་མཆོག་རྡོ་རྗེ་གདན་དུ། འཁོར་ལོའི་མགོན་པོ་༧སྐྱབས་རྗེ་འབོ་དཀར་རྡོ་རྗེ་འཆང་ཆེན་པོ་མཆོག་ནས་ཤར་ནུབ་སློབ་ཚོགས་རྣམས་ལ་མགོན་པོ་གང་གི་གསུང་ཕྱག་ཆེན་ངེས་དོན་སྒོ་འབྱེད་ཀྱི་སྒོ་ནས་སྔོན་འགྲོ་དང་། ཞི་ལྷག་གི་བཀའ་ཁྲིད་ཟབ་མོ་གནང་བའི་སྒྲ་འཛིན་འཁོར་ཐག་ལས། སྒྲུབ་དཔོན་བླ་མ་ཚུལ་ཁྲིམས་རྒྱ་མཚོ་ལགས་ནས་ལོ་མང་སྔོན་ཡིག་ཐོག་ཕབ་གནང་བ་དང་། ད་ལམ་ཁོང་ཉིད་དང་འདི་གའི་རྩོམ་སྒྲིག་སྡེ་ཚན་ཐུན་མོང་ནས་སླར་ཡང་ཞུ་དག་དང་འབྲེལ་པར་དུ་བསྐྲུན་པའི་དགེ་བས་དཔལ་ལྡན་བླ་མའི་ཐུགས་དགོངས་ཡོངས་སུ་རྫོགས་ཤིང་མཁའ་ཁྱབ་ཕ་མ་སེམས་ཅན་ཐམས་ཅད་ཀྱི་རྒྱུད་ལ་ཟབ་ལམ་ངེས་དོན་ཕྱག་རྒྱ་ཆེན་པོ་རྟོགས་པ་མངོན་དུ་གྱུར་པའི་རྒྱུར་གྱུར་ཅིག། །།
ངེས་དོན་ཕྱག་རྒྱ་ཆེན་པོའི་སྨོན་ལམ་གྱི་འགྲེལ་པ་མཚུངས་མེད་བླ་མ་དམ་པའི་ཞལ་ལུང་བདུད་རྩིའི་ཟེགས་མ།
༄༅། །བཀའ་དྲིན་མཚུངས་མེད་བླ་མ་རིན་པོ་ཆེའི་ཞབས་ལ་སྒོ་གསུམ་གུས་པ་ཆེན་པོས་ཕྱག་འཚལ་ཞིང་སྐྱབས་སུ་ཉེ་བར་མཆིའོ་བྱིན་གྱིས་བརླབ་པར་མཛད་དུ་གསོལ།
དེ་ཡང་བདག་ཅག་གི་སྟོན་པ་རྫོགས་པའི་སངས་རྒྱས་ཀྱིས་གདུལ་བྱའི་ཁམས་དབང་མོས་པ་དང་འཚམས་པའི་ཆོས་ཀྱི་ཕུང་པོ་བརྒྱད་ཁྲི་བཞི་སྟོང་ལ་སོགས་པ་གསུངས་པ་དེ་དག་ཐམས་ཅད་ཀྱི་མཐར་ཐུག་ངེས་དོན་ཕྱིར་མི་ལྡོག་པ་ཕྱག་རྒྱ་ཆེན་པོ་ཞེས། བཀའ་བརྒྱུད་གྲུབ་ཐོབ་རྒྱ་མཚོ་གྲུབ་པའི་གོ་འཕང་དུ་གཤེགས་པའི་ལམ་པོ་ཆེ་ནི་ཕྱག་རྒྱ་ཆེན་པོ་ཞེས་པ་འདི་ཉིད་ཡིན་ལ། དེ་ལྟ་བུའི་ཕྱག་རྒྱ་ཆེན་པོ་དེ་ཉིད་ཀྱི་ཁྲིད་ལ་ད་ལྟ་སྐབས་སུ་བབས་པ་ནི་ཀརྨ་པ་གསུམ་པ་རང་བྱུང་རྡོ་རྗེ་བོད་གངས་ཅན་ལྗོངས་ན་ཐམས་ཅད་མཁྱེན་པ་རང་བྱུང་རྒྱལ་བ་ཞེས་མཚན་གྱི་སྙན་པ་ཡོངས་སུ་གྲགས་པ། སྤྱིར་རྒྱལ་དབང་ཀརྨ་པ་ཞེས་པ་འདི་འདས་མ་འོངས་ད་ལྟ་དུས་གསུམ་གྱི་སངས་རྒྱས་ཐམས་ཅད་ཀྱི་ཕྲིན་ལས་པ་ཡིན་པ་དང་། འདས་པའི་སངས་རྒྱས་དང་། ད་ལྟའི་སྐབས་སུ་ཡིན་ན་ཡང་འཛམ་གླིང་བྱེ་བ་ཕྲག་བརྒྱ་ན་ཀརྨ་པའི་སྤྲུལ་པས་འགྲོ་བའི་དོན་མཛད་བཞིན་པ་དང་། མ་འོངས་པ་ལ་ཡང་མ་འབྱོན་སངས་རྒྱས་དྲུག་པ་སེང་གེ་མངོན་པར་རྫོགས་པར་སངས་རྒྱས་ནས་ཆོས་ཀྱི་འཁོར་ལོ་བསྐོར་བ་ལ་སོགས་པ། མདོར་ན་རྒྱལ་དབང་ཀརྨ་པ་ཞེས་པ་དེ་དུས་གསུམ་གྱི་རྒྱལ་བ་ཐམས་ཅད་ཀྱི་ཕྲིན་ལས་གཅིག་ཏུ་བསྡུས་པའི་རང་གཟུགས། དེ་ལྟ་བུ་ཡི་སྐུ་ཕྲེང་གསུམ་པ་རྗེ་རང་བྱུང་ཞབས་ཀྱིས་མཛད་པའི་ངེས་དོན་ཕྱག་རྒྱ་ཆེན་པོའི་སྨོན་ལམ་དེ་ཉིད་ལ་ཕྱག་ཆེན་གྱི་ཁྲིད་ཟེར་ན་ཡང་རེད། ཕྱག་རྒྱ་ཆེན་པོའི་གཞི་ལམ་འབྲས་གསུམ་དང་། ལྟ་སྒོམ་སྤྱོད་གསུམ་གྱི་རྣམ་གཞག་མདོར་ན་ཕྱག་རྒྱ་ཆེན་པོའི་ལམ་ཉམས་སུ་ལེན་པ་ལ་མ་ཚང་བ་མེད་པ་ཟབ་མོའི་གནད་ཐམས་ཅད་སྨོན་ལམ་འདིའི་ནང་ལ་བསྟན་བཞག་ཡོད་རེད། དེས་ན་དེ་ལྟ་བུའི་སྨོན་ལམ་ཁྱད་པར་ཅན་དེ་ལ། རྩ་བའི་ས་བཅད་གསུམ་སྦྱོར་བ། དངོས་གཞི། རྗེས་སོ། །
དང་པོ་སྦྱོར་བ་ནི།
ན་མོ་གུ་རུ། 
བླ་མ་རྣམས་དང་ཡི་དམ་དཀྱིལ་འཁོར་ལྷ། །
ཕྱོགས་བཅུ་དུས་གསུམ་རྒྱལ་བ་སྲས་དང་བཅས། །
བདག་ལ་བརྩེར་དགོངས་བདག་གི་སྨོན་ལམ་རྣམས། །
ཇི་བཞིན་འགྲུབ་པའི་མཐུན་འགྱུར་བྱིན་རླབས་མཛོད། །
ཅེས་པ་ནི། ན་མོ་གུ་རུ་ཞེས་པའི་རྩ་བའི་བླ་མ་རྡོ་རྗེ་འཆང་ལ་ཕྱག་འཚལ་བ་སྔོན་དུ་སོང་ནས། སྨོན་ལམ་གདབ་པའི་ཐོག་མར་ཡུལ་ཁྱད་པར་དུ་འཕགས་པ་རྩ་བ་དང་བརྒྱུད་པའི་བླ་མ་རྣམས་དང་། ཡི་དམ་དཀྱིལ་འཁོར་གྱི་ལྷ་ཚོགས་གཞན་ཡང་ཕྱོགས་བཅུ་དང་དུས་གསུམ་དུ་བཞུགས་པའི་རྒྱལ་བ་སྲས་དང་བཅས་པ་ཐམས་ཅད་བདག་ལ་ཐུགས་བརྩེ་བ་ཆེན་པོས་ཉེ་བར་དགོངས་ཏེ། བདག་གི་སྨོན་ལམ་རྣམས་ཇི་ལྟར་བཏབ་པ་དེ་བཞིན་དུ་འགྲུབ་པའི་བསྔོ་བའི་མཐུན་འགྱུར་དང་བྱིན་རླབས་གནང་བར་མཛོད། ཅེས་པ་འདིས་ནི་དང་པོ་སྨོན་ལམ་འགྲུབ་པའི་ཆེད་དུ་ཡུལ་ཁྱད་པར་དུ་འཕགས་པ་རྣམས་ལ་དཔང་པོར་གསོལ་བ་བཏབ་པ་ཡིན་པ་རེད།
གཉིས་པ་སྨོན་ལམ་དངོས་ལ་སྤྱི་དང་། བྱེ་བྲག་གཉིས་ལས། དང་པོ་སྤྱིར་དགེ་བ་རྫོགས་བྱང་དུ་བསྔོ་བ་ནི།
བདག་དང་མཐའ་ཡས་སེམས་ཅན་ཐམས་ཅད་ཀྱི། །
བསམ་སྦྱོར་རྣམ་དག་གངས་རི་ལས་སྐྱེས་པའི། །
འཁོར་གསུམ་རྙོག་མེད་དགེ་ཚོགས་ཆུ་རྒྱུན་རྣམས། །
རྒྱལ་བ་སྐུ་བཞིའི་རྒྱ་མཚོར་འཇུག་གྱུར་ཅིག །
ཅེས་པ་ནི། སྤྱིར་དགེ་བ་རྫོགས་བྱང་དུ་བསྔོ་བ་ཡིན་པས་བདག་དང་ནམ་མཁའི་མཐའ་དང་མཉམ་པའི་སེམས་ཅན་ཐམས་ཅད་ཀྱིས། བསམ་པ་རྣམ་པར་དཀར་བ་ལས་དགེ་བ་བཅུ་ལ་སོགས་པ་མདོར་ན་ལུས་ངག་ཡིད་གསུམ་གྱི་སྒོ་ནས་བསམ་སྦྱོར་རྣམ་པར་དག་པའམ་རྣམ་པར་དཀར་བ། དཔེར་ན་ཉེས་པའི་སྐྱོན་གྱིས་མ་གོས་པ་རྣམ་པར་དཀར་བ་དེ་གངས་རིའི་གཟུགས་སུ་བཀོད་དེ་རྒྱན་བྱས་ནས། དེ་ལྟ་བུའི་བསམ་སྦྱོར་རྣམ་པར་དག་པ་དེ་ནི་རྣམ་པར་དཀར་བ་གངས་རི་ལྟ་བུ་དེ་ལས་སྐྱེས་པའི་དགེ་ཚོགས་ཀྱི་ཆུ་རྒྱུན་དེ། བྱ་བའི་ཡུལ་དང་བྱེད་པ་པོ་དང་བྱ་བ་ལ་སོགས་པའི་དངོས་པོ་བདེན་འཛིན་གྱི་བློས་བདེན་མེད་སྒྱུ་མ་ལྟ་བུའམ་འཁོར་གསུམ་རྣམ་པར་དག་པའི་ལྟ་བའི་རྩིས་ཟིན་པ་སྟེ། འཁོར་གསུམ་དངོས་པོ་བདེན་ཞེན་གྱི་རྙོག་པའམ་འཁོར་གསུམ་དངོས་ཞེན་དེ་འདྲའི་སྐྱོན་གྱིས་མ་བསླད་པའི་དགེ་ཚོགས་ཐམས་ཅད་གངས་རི་ལས་འབབ་པའི་ཆུ་རྒྱུན་གྱི་གཟུགས་སུ་བཀོད་ནས། མདོར་ན་འཁོར་གསུམ་རྙོག་མེད་ཀྱི་དགེ་ཚོགས་ཆུ་བོའི་གཟུགས་སུ་བཀོད་ནས་ཆུ་བོའི་རྒྱུན་དེ་དག་གང་ལ་འབབ་ཅིང་གཞོལ་བའི་གནས་ནི་རྒྱལ་བ་སྐུ་བཞིའི་རྒྱ་མཚོར་འཇུག་པར་གྱུར་ཅིག རྒྱལ་བ་ནི་ཆོས་སྐུ་དང་ལོངས་སྐུ་སྤྲུལ་སྐུ་ངོ་བོ་ཉིད་སྐུ་སྟེ། སྐུ་བཞིའི་རྒྱ་མཚོ་ཆེན་པོ་དེ་ཉིད་ལ་དགེ་བའི་ཚོགས་དེ་དག་ཐམས་ཅད་སྐུ་བཞི་དབྱེར་མེད་ཀྱི་ཀློང་དུ་འཇུག་པར་གྱུར་ཅིག་ཅེས་པས་སྤྱིར་དགེ་བ་རྫོགས་བྱང་དུ་བསྔོས་པ་རེད།
གཉིས་པ་བྱེ་བྲག་ཏུ་ཕྱེ་སྟེ་སྨོན་པ་ལ་ལྔ། ལམ་གྱི་རྟེན་ཕུན་ཚོགས། ལམ་རྟོགས་བྱེད་ཀྱི་ཤེས་རབ། འཁྲུལ་མེད་ཀྱི་ལམ། ལམ་དེའི་ཉམས་ལེན་མ་འཁྲུལ་བ། ལམ་མཐར་ཕྱིན་པའི་འབྲས་བུ་ལ་སྨོན་པའོ། །དང་པོ་ལམ་གྱི་རྟེན་ཕུན་ཚོགས་སྨོན་པ་ལའང་ཐུན་མོང་དང་། ཐུན་མིན་གཉིས་ལས། དང་པོ་ལམ་གྱི་རྟེན་ཕུན་ཚོགས་ཐུན་མོང་དུ་སྨོན་པ་ནི།
ཇི་སྲིད་དེ་མ་ཐོབ་པ་དེ་སྲིད་དུ། །
སྐྱེ་དང་སྐྱེ་བ་ཚེ་རབས་ཀུན་ཏུ་ཡང་། །
སྡིག་དང་སྡུག་བསྔལ་སྒྲ་ཡང་མི་གྲག་ཅིང་། །
བདེ་དགེ་རྒྱ་མཚོ་དཔལ་ལ་སྤྱོད་པར་ཤོག །
ཅེས་པ་ནི། དུས་འདི་ནས་བཟུང་སྟེ་རྒྱལ་བ་སྐུ་བཞིའི་རྒྱ་མཚོ་དམ་པ་དེ་ལྟ་བུའི་གོ་འཕང་མ་ཐོབ་པ་དེ་སྲིད་ཀྱི་བར། ཁམས་གསུམ་འཁོར་བའི་གནས་ལས་གང་དང་གང་དུ་སྐྱེས་པའི་སྐྱེ་དང་སྐྱེ་བ་ཚེ་རབས་ཀུན་ཏུ་རྒྱུ་སྡིག་པ་མི་དགེ་བ་དང་། འབྲས་བུ་སྡུག་བསྔལ་གྱི་སྒྲ་ཙམ་ཡང་མི་གྲག་ཅིང་། རྒྱུ་ལུས་ངག་ཡིད་གསུམ་གྱིས་དཀར་པོ་དགེ་བའི་ཚོགས་དང་འབྲས་བུ་བདེ་དགའ་རྒྱ་མཚོ་ལྟ་བུའི་དཔལ་ལ་སྤྱོད་པར་ཤོག་ཅེས་པའོ། །
གཉིས་པ་ལམ་གྱི་རྟེན་ཕུན་ཚོགས་ཐུན་མིན་དུ་སྨོན་པ་ནི།
དལ་འབྱོར་མཆོག་ཐོབ་དད་བརྩོན་ཤེས་རབ་ལྡན། །
བཤེས་གཉེན་བཟང་བསྟེན་གདམས་པའི་བཅུད་ཐོབ་ནས། །
ཚུལ་བཞིན་བསྒྲུབ་ལ་བར་ཆད་མ་མཆིས་པར། །
ཚེ་རབས་ཀུན་ཏུ་དམ་ཆོས་སྤྱོད་པར་ཤོག །
ཅེས་པ་ནི། བྱེ་བྲག་ཏུ་ཡང་དམ་པའི་ཆོས་སྒྲུབ་པ་ལ་འགལ་རྐྱེན་དང་བྲལ་ཞིང་། མཐུན་རྐྱེན་ཕུན་སུམ་ཚོགས་པ་དལ་བ་བརྒྱད་དང་འབྱོར་བ་བཅུ་ལྡན་གྱི་མི་ལུས་རིན་པོ་ཆེ་ཐོབ་པ་དང་། ལུས་ཀྱི་སྒོ་ནས་དལ་འབྱོར་གྱི་མི་ལུས་བླངས་པ་དང་སེམས་ཀྱི་སྒོ་ནས་དཀོན་མཆོག་དང་ལས་འབྲས་ལ་ཡིད་ཆེས་པའི་དད་པ་དང་བརྩོན་འགྲུས་དང་ཟབ་མོའི་ཤེས་རབ་སྟེ་དེ་དག་ཐམས་ཅད་དང་ལྡན་པ་ཐོབ་ནས། མདོར་ན་ལུས་སེམས་གཉིས་ཀྱིས་དགེ་བ་བསྒྲུབ་པ་ལ་འགལ་རྐྱེན་མེད་པ་མཐུན་རྐྱེན་ཚང་བའི་རྟེན་མཆོག་ཐོབ་པ་དང་། དེ་ཐོབ་པ་ཙམ་དུ་མ་ཟད་ལམ་ཡང་དག་པར་སྟོན་པའི་བླ་མ་དགེ་བའི་བཤེས་གཉེན་བཟང་པོར་བསྟེན་ཅིང་། དེ་དག་ལས་མདོ་སྔགས་དྲང་ངེས་ཆོས་ཀྱི་གདམས་པའི་བཅུད་ཐམས་ཅད་རང་ལ་ཐོབ་པ་དང་། དེ་ཐོབ་པ་ཙམ་དུ་མ་བཞག་པར་ཐོབ་པའི་གདམས་ངག་གམ་ཐོབ་པའི་དོན་དེ་ཚུལ་བཞིན་དུ་རང་གི་རྒྱུད་ཐོག་ཏུ་ཉམས་སུ་ལེན་ཅིང་སྒྲུབ་པ་ལ་ཕྱིའི་བར་ཆད་དང་ནང་གི་བར་ཆད་གསང་བའི་བར་ཆད་ལ་སོགས་པ་གང་ཡང་མ་མཆིས་པར་ཚེ་རབས་ཀུན་ཏུ་དམ་ཆོས་སྤྱོད་པར་ཤོག་ཅེས་པའོ། །
གཉིས་པ་ལམ་རྟོགས་བྱེད་ཀྱི་ཤེས་རབ་ལ་སྨོན་པ་ནི།
ལུང་རིགས་ཐོས་པས་མི་ཤེས་སྒྲིབ་ལས་གྲོལ། །
མན་ངག་བསམ་པའི་ཐེ་ཚོམ་མུན་ནག་བཅོམ། །
སྒོམ་བྱུང་འོད་ཀྱིས་གནས་ལུགས་ཇི་བཞིན་གསལ། །
ཤེས་རབ་གསུམ་གྱི་སྣང་བ་རྒྱས་པར་ཤོག །
ཅེས་པ་ནི། ལུས་རྟེན་ནམ་ལམ་གྱི་རྟེན་ཕུན་སུམ་ཚོགས་པ་དེ་ལྟ་བུ་ཐོབ་ན་ཡང་ལམ་རྟོགས་བྱེད་ཀྱི་ཤེས་རབ་ཡང་དག་པ་འཐོབ་པར་སྨོན་པ་ལ། རྒྱལ་བ་རྫོགས་པའི་སངས་རྒྱས་ཀྱིས་གསུངས་པའི་བཀའ་དང་དེའི་རྗེས་འཇུག་མཁས་པ་རྣམས་ཀྱིས་བརྩམས་པའི་བསྟན་བཅོས་ཏེ་བཀའ་དང་བསྟན་བཅོས་ཀྱི་དོན་དེ་དག་ཐམས་ཅད་ཚུལ་བཞིན་རྟོགས་ཏེ། ལུང་དང་རིགས་པ་དང་གཏན་ཚིགས་ཀྱིས་སྒོ་ནས་གཏན་ལ་ཕབ་ནས་ལུང་རིགས་ཀྱིས་དོན་དེ་དག་ཐམས་ཅད་ཐོས་པས། སྤང་བླང་གི་གནས་དམ་པའི་ཆོས་ཀྱི་ཚུལ་མི་ཤེས་པའི་སྒྲིབ་པ་ལས་གྲོལ་བས་ཐོས་པའི་ཤེས་རབ་དང་། དེ་ལྟ་བུའི་མདོ་རྒྱུད་ཀྱི་དོན་ཐོས་པ་དེའི་སྙིང་པོ་བླ་མའི་མན་ངག་རང་གི་རྒྱུད་ཐོག་ཏུ་བཀལ་ནས་བསམ་བྱུང་གི་ཤེས་རབ། དེའི་སྟེང་དུ་དེ་ལྟ་བུ་བསམ་པའི་དོན་དེ་ཡང་ཡང་བསམ་པས་ངེས་ཤེས་ཐོབ་པ། དེའི་སྟེང་དུ་རྩེ་གཅིག་གིས་བསྒོམས་པ་ལ་བརྟེན་ནས་སྒོམ་བྱུང་འོད་ཀྱིས་ཆོས་ཐམས་ཅད་ཀྱི་གནས་ལུགས་མ་ནོར་བ་ཇི་བཞིན་དུ་རྟོགས་པ་སྒོམ་བྱུང་གི་ཤེས་རབ་སྟེ། མདོར་ན་ཐོས་པའི་ཤེས་རབ། བསམ་པའི་ཤེས་རབ། སྒོམ་པའི་ཤེས་རབ་གསུམ་གྱི་སྣང་བ་རྒྱས་པར་ཤོག་ཅེས་པ་དེས་ལམ་རྟོགས་བྱེད་ཀྱི་ཤེས་རབ་ལ་སྨོན་པ་ཡིན་པ་རེད།
གསུམ་པ་འཁྲུལ་མེད་ཀྱི་ལམ་ལ་སྨོན་པ་ནི།
རྟག་ཆད་མཐའ་བྲལ་བདེན་གཉིས་གཞི་ཡི་དོན། །
སྒྲོ་སྐུར་མཐའ་བྲལ་ཚོགས་གཉིས་ལམ་མཆོག་གིས། །
སྲིད་ཞིའི་མཐའ་བྲལ་དོན་གཉིས་འབྲས་ཐོབ་པའི། །
གོལ་འཆུག་མེད་པའི་ཆོས་དང་འཕྲད་པར་ཤོག །
ཅེས་པ་ནི། ལམ་གྱི་རྟེན་དལ་འབྱོར་ཕུན་སུམ་ཚོགས་པ་ཡང་ཐོབ། ལམ་རྟོགས་བྱེད་ཀྱི་ཤེས་རབ་ཕུན་སུམ་ཚོགས་པ་ཡོད་ན་ཡང་། ལམ་དེ་ཉིད་ཡང་དག་པ་གཅིག་དགོས་ཀྱི་ཡོད་པ་རེད། ལམ་མ་འཁྲུལ་བ་ནི་ལམ་ལོག་པའམ་ལམ་དམན་པའམ་ལམ་འཆུག་པ་སོགས་ལ་ཞུགས་ན་དེས་ནི་དོན་མི་འགྲུབ་པ་རེད། དེ་ཡིན་ཙང་འཁྲུལ་མེད་ཀྱི་ལམ་ལ་སྨོན་པ་རེད། འཁྲུལ་མེད་ཀྱི་ལམ་ག་རེ་ཡིན་ཞེ་ན། དེ་ནི་ཡོད་པ་རྟག་པའི་མཐའ་དང་མེད་པ་ཆད་པའི་མཐའ་སྟེ་རྟག་ཆད་ཀྱི་མཐའ་གཉིས་དང་བྲལ་བ་དོན་དམ་གྱི་བདེན་པ་དང་ཀུན་རྫོབ་ཀྱི་བདེན་པ་སྟེ་བདེན་གཉིས་ཟུང་དུ་འཇུག་པ་འདི་ནི་གཞི་ཡི་དོན་ཡིན་པས། སྤྱིར་བཏང་གཞི་དང་ལམ་དང་འབྲས་བུ་གསུམ་ཡོད་པའི་ནང་ནས་གཞི་ནི་འཁོར་བའི་གནས་སྐབས། ལམ་ནི་སྒྲུབ་པའི་གནས་སྐབས། འབྲས་བུ་ནི་མངོན་དུ་གྱུར་པའི་གནས་སྐབས་ཏེ་གནས་སྐབས་གསུམ་དེ་ལ་གཞི་ལམ་འབྲས་གསུམ་ཚང་ཡོད། གཞི་དུས་སུ་འདི་ལྟར་སྣང་ཞིང་སྲིད་པའི་ཆོས་འདི་དག་ཐམས་ཅད་སྣང་ཙམ་མ་གཏོགས་དོན་དམ་པ་ལ་རང་བཞིན་གྱིས་མ་གྲུབ་པས་ཡོད་པ་རྟག་པའི་མཐའ་དང་བྲལ་བ་དོན་དམ་བདེན་པ། ཆོས་ཐམས་ཅད་རང་བཞིན་མ་གྲུབ་བཞིན་དུ་སྣང་ཙམ་གྱི་ངོ་བོ་ལ་ཀུན་རྫོབ་རྟེན་འབྲེལ་རྒྱུ་འབྲས་བསླུ་བ་མེད་པ་ཡིན་པ་དེ་ནི་ཆད་པའི་མཐའ་དང་བྲལ་བའི་ཀུན་རྫོབ་བདེན་པ། དེ་ལྟ་བུའི་ཀུན་རྫོབ་དང་དོན་དམ་བདེན་པ་གཉིས་ཟུང་དུ་འཇུག་པ་ནི་གཞི་ཡི་དོན་ཡིན། དེ་ལྟ་བུ་བདེན་གཉིས་ཟུང་འཇུག་གཞིའི་དོན་དེ་ཉིད་སྒྲོ་སྐུར་གྱི་མཐའ་གཉིས་དང་བྲལ་བའི་ཚོགས་གཉིས་ཀྱི་ལམ་མཆོག་སྟེ། སྒྲོ་སྐུར་ཞེས་པ་ནི་མེད་པ་ལ་ཡོད་པར་སྒྲོ་འདོགས་པ་སྟེ་ཀུན་རྫོབ་ཀྱི་ཆོས་འདི་དག་ཐམས་ཅད་དོན་ལ་རང་བཞིན་གྱི་མ་གྲུབ་པ་ཡིན་པ་རེད། མེད་པ་མ་གྲུབ་པ་ཡིན་ན་ཡང་ང་རང་ཚོས་ད་ལྟ་དངོས་པོ་དང་བདེན་པར་སྣང་ནས་དེ་ལ་ཞེན་ཅིང་ཆགས་པ་ནི་མེད་པ་ལ་ཡོད་པར་སྒྲོ་འདོགས་པ་རེད། དེ་ལས་གྲོལ་བའི་གཉེན་པོ་ལ་ཡེ་ཤེས་ཀྱི་ཚོགས་དང་། སྐུར་ཞེས་པ་ནི་དོན་དམ་པར་སེམས་བདེ་གཤེགས་སྙིང་པོ་རང་གི་གནས་ལུགས་ཀྱི་ངོ་བོ་ལ་སྐུ་དང་ཡེ་ཤེས་སྟོབས་བཅུ་དང་མི་འཇིགས་པ་བཞི་ལ་སོགས་པའི་ཟབ་མོའི་ཆོས་ཀྱི་ཡོན་ཏན་ཐམས་ཅད་ཡེ་ནས་འགྱུར་བ་མེད་པ་ལ་མེད་ཅེས་སྐུར་བ་འདེབས་པའི་མཐའ་རེད། དེ་ལས་གྲོལ་བའི་གཉེན་པོ་ལ་བསོད་ནམས་ཀྱི་ཚོགས་ཏེ། མདོར་ན་ཡོད་པ་སྒྲོ་འདོགས་པ་དང་མེད་པ་སྐུར་བ་འདེབས་པའི་སྒྲོ་སྐུར་གྱི་མཐའ་གཉིས་དང་བྲལ་བར་བྱེད་པའི་གཉེན་པོར། དམིགས་བཅས་བསོད་ནམས་ཀྱི་ཚོགས་དང་དམིགས་མེད་ཡེ་ཤེས་ཀྱི་ཚོགས་ཏེ་ཚོགས་གཉིས་ཟུང་དུ་འཇུག་པ་དེ་ནི་ལམ་མཆོག་ཏུ་གྱུར་པ་ཡིན་པས། དེ་ལྟ་བུའི་གཞི་རྟག་ཆད་མཐའ་བྲལ་བདེན་གཉིས་ཀྱི་དོན་དེ་ཉིད་ལམ་སྒྲོ་སྐུར་མཐའ་བྲལ་ཚོགས་གཉིས་ཀྱིས་བསྒྲུབ་པ་ལ་བརྟེན་ནས། འབྲས་བུ་སྲིད་ཞིའི་མཐའ་གཉིས་དང་བྲལ་བའི་སྐུ་གཉིས་ཐོབ་པ་སྟེ་སྲིད་པ་ཁམས་གསུམ་འཁོར་བའི་མཐའ་ལས་གྲོལ་བ་རང་དོན་ཆོས་ཀྱི་སྐུ་དང་། ཞི་བ་མྱ་ངན་ལས་འདས་པའི་མཐའ་ལས་གྲོལ་བ་གཞན་དོན་གཟུགས་ཀྱི་སྐུ་སྟེ་སྲིད་ཞི་གཉིས་ཀྱི་མཐའ་དང་བྲལ་བའི་སྐུ་གཉིས་དེ་ཉིད་འབྲས་བུ་ཡིན་པ་རེད། དེ་ལྟ་བུའི་གཞི་བདེན་གཉིས་ཟུང་འཇུག ལམ་ཚོགས་གཉིས་ཟུང་འཇུག འབྲས་བུ་སྐུ་གཉིས་ཟུང་འཇུག་སྟེ་གཞི་ལམ་འབྲས་གསུམ་ཟུང་འཇུག་གི་རང་བཞིན་དེ་ནི་ལམ་གོལ་བ་དང་། ནོར་བ་དང་འཆུག་པ་མེད་པ་ཡང་དག་པའི་ལམ་མཆོག་ཏུ་གྱུར་པ་ཡིན་པས་ན་དེ་ལྟ་བུའི་ལམ་ཡང་དག་པའི་ཆོས་དང་འཕྲད་པར་ཤོག་ཅེས་འཁྲུལ་མེད་ཀྱི་ལམ་ལ་སྨོན་པ་རེད། དེས་ནི་གཞི་ལམ་འབྲས་གསུམ་གྱི་རྣམ་གཞག་འདི་འཁྲུལ་མེད་ཀྱི་ལམ་དུ་བསྟན།
ད་ནི་བཞི་པ་ལམ་དེ་ཉམས་སུ་ལེན་ཚུལ་མ་འཁྲུལ་བར་སྨོན་པ་སྟེ་ཕྱག་རྒྱ་ཆེན་པོའི་ཁྲིད་ཀྱི་དངོས་གཞི་ལ་གཉིས། གོ་དོན་དང་། སྒོམ་དོན་ནོ། །
སྤྱིར་མདོ་སྔགས་ཀྱི་ཆོས་གང་དང་གང་ཡིན་ན་ཡང་འདིའི་གནད་འདི་ཡག་པོ་གཅིག་གོ་ན་གོ་བ་ཁྱབ་ཆེན་པོ་ཞིག་ཡོང་གི་ཡོད་རེད།
དེ་ལ་དང་པོ་གོ་དོན་ནི།
སྦྱང་གཞི་སེམས་ཉིད་གསལ་སྟོང་ཟུང་འཇུག་ལ། །
སྦྱོང་བྱེད་ཕྱག་ཆེན་རྡོ་རྗེ་རྣལ་འབྱོར་ཆེས། །
སྦྱང་བྱ་གློ་བུར་འཁྲུལ་པའི་དྲི་མ་རྣམས། །
སྦྱངས་འབྲས་དྲི་བྲལ་ཆོས་སྐུ་མངོན་གྱུར་ཤོག །
ཅེས་པ་ནི། སྦྱང་གཞི། སྦྱོང་བྱེད། སྦྱང་བྱ། སྦྱངས་འབྲས་ཏེ་གནད་འགག་བཞིས་བསྟན་གྱི་ཡོད་རེད། དེ་ལ་སྦྱང་ཞེས་པ་དེ་གང་རེད་ཟེར་ན། དྲི་མ་སྦྱང་བ་ལ་ཟེར། ང་རང་ཚོས་རང་རྒྱུད་ཀྱི་ཉོན་མོངས་པའི་དྲི་མ་འདི་ཕར་མེད་པ་བྱས་ཏེ་གཙང་མ་བཟོས་པའི་དོན་རེད། དེ་ཉིད་དཔེ་ཡི་སྒོ་ནས་གོ་སླ་བོ་ཞིག་བཤད་པ་ཡིན་ན་སྦྱང་གཞི་ཞེས་པ་ནི། ང་རང་ཚོ་ལ་གཟན་དྲེག་པ་ཅན་ནམ་དྲི་མ་ཅན་གཅིག་ཡོད་ན་གཟན་དྲི་མ་ཅན་འདི་སྦྱང་གཞི་ཡིན་པ་རེད། དེ་ལྟ་བུའི་དོན་འདི་གང་རེད་ཟེར་ན་སྦྱང་གཞི་སེམས་ཉིད་གསལ་སྟོང་ཟུང་དུ་འཇུག་པ་དེ་ཉིད་ནི། སེམས་ཁོ་རང་གི་ངོ་བོའམ་རང་བཞིན་ལ་ཡེ་ནས་དྲི་མས་མ་གོས་པ་བདེ་བར་གཤེགས་པའི་སྙིང་པོ། འོད་གསལ་བའི་རང་བཞིན་ཡིན་ན་ཡང་། དེ་ནི་རང་ངོ་རང་གིས་མ་ཤེས་པར་གློ་བུར་གཟུང་འཛིན་གཉིས་སྣང་གི་ཀུན་རྫོབ་འཁྲུལ་བའི་དབང་དུ་སོང་ནས། ང་ཚོས་དཔེའི་ངོ་བོ་འདི་མ་རྟོགས་ནས་འཁྲུལ་བའི་དྲི་མ་མང་པོ་གཅིག་སེམས་འདིའི་ཁ་ལ་ཡོད་པ་རེད། འདིར་སྦྱང་གཞི་སེམས་ཉིད་གསལ་སྟོང་ཟུང་འཇུག་ཁོ་རང་གི་ངོ་བོ་ལ་གཟུགས་དང་། དབྱིབས་དང་། ཁ་དོག་ལ་སོགས་པ་བརྟགས་ཞིང་དཔྱད་ན་གང་དུ་ཡང་མ་གྲུབ་པའི་སྟོང་པ། ཡང་སྟོང་པ་དེ་ཡང་གང་ཡང་མེད་པའི་སྟོང་པ་སྟོང་རྐྱང་མ་ཡིན་པ་འཁོར་འདས་ཀྱི་ཆོས་ཐམས་ཅད་མ་འགགས་པ་འཆར་བ་དེ་ནི་གསལ་བ་ཡིན་པ་རེད། དེ་ལྟ་བུའི་གསལ་སྟོང་ཟུང་དུ་འཇུག་པ་གསལ་བའི་ངོ་བོ་སྟོང་པ། སྟོང་པའི་རྣམ་པ་གསལ་བ། གསལ་སྟོང་དབྱེར་མི་ཕྱེད་པའི་གནས་ལུགས་ཏེ་དེ་ནི་ད་ལྟའི་སེམས་ཀྱི་གནས་ལུགས་སམ་ངོ་བོ་ཡིན་པ་རེད། དེ་ལྟ་བུའི་སེམས་ཉིད་དེ་འཁྲུལ་པའི་དྲི་མ་མ་སྦྱངས་པའི་གནས་སྐབས་ཀྱི་སེམས་ཉིད་དེ་སྦྱང་གཞི་ཡིན་གསུངས་པ་རེད། གོང་དུ་དཔེ་ཞུས་པ་བཞིན་དྲི་མ་ཅན་གྱི་གཟན་དེ་ཉིད་དྲི་མ་གཙང་མ་བཟོ་བྱེད་དེ་ག་རེ་རེད་ཟེར་ན། ཆུ་དང་། འདག་རྫས་ཡི་ཙི་སོགས་ལ་བརྟེན་ནས་དྲི་མ་སྦྱང་དགོས་པ་བཞིན། སེམས་ཉིད་གློ་བུར་འཁྲུལ་པའི་དྲི་མ་དེའི་སྦྱོང་བྱེད་དེ་གང་ཡིན་ཞེ་ན། ཕྱག་རྒྱ་ཆེན་པོ་རྡོ་རྗེ་རྣལ་འབྱོར་ཞེས་རྡོ་རྗེ་ནི་མི་ཕྱེད་པའི་དོན་ཡིན་ལ། རྣལ་འབྱོར་ཞེས་པ་ནི་ཞི་ལྷག་ཟུང་འཇུག་གི་ལམ་ཕྱག་རྒྱ་ཆེན་པོ་སྒོམ་པ་དེ་ཉིད་འཁྲུལ་པའི་དྲི་མ་སྦྱོང་བྱེད་དེ་ཡིན་པར་གསུངས་པ་རེད། སྦྱང་གཞི་དྲི་མ་ཅན་གྱི་གཟན་དེ་ལ་སྦྱང་བྱ་གཟན་གྱི་སྟེང་གི་དྲེག་པ་དང་དྲི་མ་ཡིན་པ་ནང་བཞིན། སྦྱང་གཞི་སེམས་ཉིད་ཀྱི་སྟེང་དུ་སྦྱང་བྱ་གློ་བུར་འཁྲུལ་པའི་དྲི་མ་ཞེས་ཀུན་རྫོབ་ཕྱི་གཟུང་བའི་ཡུལ་དང་། ནང་འཛིན་པའི་སེམས་ཏེ་གཟུང་འཛིན་གཉིས་སྣང་གི་རྣམ་རྟོག་མང་པོ་ཞིག་སྐྱེས་ནས་དེ་ལ་ཕར་སྒྲོ་བཏགས་ནས་ཞེན་བསྡད་པ་དེ་ལ་གློ་བུར་འཁྲུལ་པའི་དྲི་མ་ཟེར་བ་རེད། གློ་བུར་ཞེས་པ་ནི་དྲི་མ་དེ་ཉིད་སེམས་ཀྱི་རང་བཞིན་གཤིས་ལ་མ་ཞུགས་པ་འབྲལ་རུང་ཡིན་པས་ན་གློ་བུར་འཁྲུལ་པའི་དྲི་མ་ཞེས་ཟེར། གཟན་གྱི་སྟེང་གི་དྲི་མ་དེ་ཆུ་དང་འདག་རྫས་ལ་སོགས་པའི་སྦྱོང་བྱེད་དེས་སྦྱངས་པ་ལ་བརྟེན་ནས་མཐར་གཟན་དེའི་སྟེང་ལ་དྲི་མ་གཏན་ནས་མེད་པ་གཟན་ཁོ་རང་གི་གཞི་གང་ཡིན་པ་དེ་གཙང་མ་གཙང་རྐྱང་ཆགས་པ་ནང་བཞིན། སེམས་ཀྱི་སྟེང་གི་མ་དག་པ་གློ་བུར་འཁྲུལ་པའི་དྲི་མ་དེ་དག་ལམ་ཕྱག་རྒྱ་ཆེན་པོ་བསྒོམ་པ་བརྟེན་ནས། ནམ་ཞིག་གི་ཚེ་ན་འཁྲུལ་པའི་དྲི་མ་ཐམས་ཅད་ཟད་པའི་གནས་སྐབས་དེ་ལ་སྦྱངས་འབྲས་ཞེས་ཟེར་བ་རེད། དེ་ཡིན་དུས་སྦྱངས་འབྲས་འཁྲུལ་པའི་དྲི་མ་ཐམས་ཅད་དང་བྲལ་བའི་ཆོས་ཀྱི་སྐུ་དེ་མངོན་དུ་གྱུར་པར་ཤོག་ཅེས་གསུངས་པ་རེད། དེས་ན་སེམས་ཉིད་ཁོ་རང་གི་ངོ་བོའི་ཆ་ནས་བྱས་ན་བདེ་གཤེགས་སྙིང་པོ་ལ་ཡེ་ནས་གཤིས་ལ་དྲི་མ་མེད་པ་ཡིན་དུས།
སྔ་མ་དེ་བཞིན་ཕྱིས་དེ་བཞིན། །
འགྱུར་བ་མེད་པའི་ཆོས་ཉིད་དོ། །
ཞེས་གསུངས་པ་ལྟར། ངོ་བོའི་ཆ་ནས་འཁྲུལ་པའི་དྲི་མ་མེད་ན་ཡང་དེའི་རང་ངོ་མ་ཤེས་པའི་དབང་གིས་ཀུན་རྫོབ་སྣང་ཙམ་གྱི་ངོར་གཟུང་འཛིན་གཉིས་སྣང་གི་འཁྲུལ་པའི་ངོ་ལ་དྲི་མ་ཡང་ཡོད་པ་དེ་སྦྱོང་བྱེད་ཀྱི་ཐབས་ཀྱང་ཡོད་པ། དེ་སྦྱོང་པའི་རྩོལ་བ་ལ་བརྟེན་ནས་དེའི་དྲི་མ་དེ་ཡང་དག་རུང་ཡིན་པ། བྲལ་རུང་ཡིན་པ་དྲི་མ་ཟད་པའི་རྗེས་ལ་གཞིའི་གནས་ལུགས་གང་ཡིན་པ་ཇི་ལྟ་བ་མངོན་དུ་གྱུར་པའི་གནས་སྐབས་དེ་འབྲས་བུ་སྟེ། སྦྱང་གཞི། སྦྱོང་བྱེད། སྦྱང་བྱ། སྦྱངས་འབྲས་ཞེས་གནད་འདི་བཞི་ང་རང་ཚོས་གོ་བ་ཡག་པོ་ཞིག་ཆགས་ན་ཕྱག་རྒྱ་ཆེན་པོ་གཅིག་པུ་ཙམ་མ་ཟད་ལྷའི་བསྐྱེད་རིམ་སྒོམ་པ་ཡིན་ན་ཡང་། དེ་ནི་སྦྱང་གཞི་ང་རང་ཚོ་ད་ལྟའི་དངོས་པོ་སྣང་སྡོད་པའི་འཁྲུལ་སྣང་། ཐ་མལ་གྱི་ལུས་དང་གནས་ཁང་སོགས་སྣང་གྲགས་ཀྱི་ཆོས་འདི་དག་ཐམས་ཅད། སྦྱོང་བྱེད་དག་པ་ལྷའི་སྐུ་དང་ཞལ་ཡས་ཁང་ཞིང་ཁམས་དང་རྒྱན་ཆ་ལུགས་སྔགས་ལ་སོགས་པ་དང་། དེས་སྦྱང་བྱ་ནི་ཐ་མལ་སྣང་ཞེན་གྱི་འཁྲུལ་རྟོག་གམ་ཐ་མལ་གྱི་སྣང་གྲགས་རྟོག་གསུམ་གྱི་འཁྲུལ་སྣང་། སྦྱངས་འབྲས་ལྷའི་སྐུ་དང་ཞིང་ཁམས་སོགས་ཡོད་པ་བཞིན། མདོའི་སྐབས་སུའང་ཚོགས་བསགས་སྒྲིབ་སྦྱང་སྦྱིན་པ་གཏོང་བ་དང་ཚུལ་ཁྲིམས་བསྲུང་བ་ལ་སོགས་པའི་ཕར་ཕྱིན་དྲུག་དང་། དཀར་པོ་དགེ་བའི་ལས་ལམ་གང་དང་གང་བྱས་པ་དེ་དག་ཐམས་ཅད་མདོར་བསྡུ་ན་སེམས་ཉིད་སྟེང་གི་མ་དག་པའི་དྲི་མ་སྦྱང་པའི་ཐབས་ཡིན་པ་རེད། དེ་འདྲ་ཡིན་དུས་སྦྱང་གཞི། སྦྱོང་བྱེད། སྦྱང་བྱ། སྦྱངས་འབྲས་ཞེས་པ་འདི་དག་ལ་གོ་བ་ཡག་པོ་ཞིག་ཆགས་རྒྱུ་དེ་གནད་ཆེན་པོ་གཅིག་ཡིན་པ་རེད། འདི་དག་ཡག་པོ་ཞིག་གོ་ན་དེ་ནས་ཆོས་ག་རེ་ཡིན་ན་ཡང་ཐམས་ཅད་དོན་གང་གི་ཆེད་དུ་བྱེད་ཀྱི་ཡོད་པ། ཐབས་དེ་དག་གི་འབྲས་བུ་ག་རེ་ཡོང་གི་ཡོད་པ་སོགས་ཀྱི་གོ་བ་ཡག་པོ་ཞིག་ཆགས་ཀྱི་ཡོད་པ་དེ་གནད་འགག་ཆེན་པོ་རེད། དེ་དག་གི་གོ་དོན་བསྟན་པ་སོང་ནས་ད་ནི་སྒོམ་དོན་ལ་ལྟ་སྒོམ་སྤྱོད་གསུམ་བསྟན་གྱི་ཡོད་པ་རེད། དེ་ལ་ལྟ་བ་དང་སྒོམ་པ་སྤྱོད་པ་ཟེར་བ་འདི་ནི་ནང་པ་སངས་རྒྱས་པའི་ཆོས་ཐེག་པ་ཆེ་ཆུང་མདོ་སྔགས་གང་ཡིན་ཀྱང་ཐམས་ཅད་ལ་ལྟ་སྒོམ་སྤྱོད་གསུམ་དང་གཞི་ལམ་འབྲས་གསུམ་འདི་ཚང་མ་ལ་ཡོད་པ་རེད། དེ་ཡིན་དུས་ད་ལྟ་འདིའི་སྐབས་ལ་ཕྱག་རྒྱ་ཆེན་པོའི་ལྟ་བ། ཕྱག་རྒྱ་ཆེན་པོའི་སྒོམ་པ། ཕྱག་རྒྱ་ཆེན་པོའི་སྤྱོད་པ་དེ་དག་བསྟན་གྱི་ཡོད་པ་རེད།
དེས་ན་གཉིས་པ་སྒོམ་དོན་ལག་ཏུ་ལེན་པའི་སྨོན་ལམ་ལ། བསྟན་བཤད་གཉིས་ལས། དང་པོ་མདོར་བསྟན་པ་ནི།
གཞི་ལ་སྒྲོ་འདོགས་ཆོད་པ་ལྟ་བའི་གདེངས། །
དེ་ལ་མ་ཡེངས་སྐྱོང་བ་སྒོམ་པའི་གནད། །
སྒོམ་དོན་ཀུན་ལ་རྩལ་སྦྱོང་སྤྱོད་པའི་མཆོག །
ལྟ་སྒོམ་སྤྱོད་པའི་གདེངས་དང་ལྡན་པར་ཤོག །
ཅེས་པ་ནི། གཞི་ལ་ཞེས་པ་འདི་ད་ལྟ་ང་རང་ཚོ་ལ་བདེ་སྡུག་དང་བཟང་ངན་གྱི་རྟོག་པ་སྣ་ཚོགས་པ་སྣང་ཞིང་འཕྲོ་བསྡད་མཁན་སེམས་ཉིད་འདི་གཞི་རེད། འདི་ལྟ་བུའི་སེམས་ཞེས་པ་དེ་གང་འདྲ་གཅིག་ཡོད། ངོ་བོ་གང་འདྲ་ཡིན། དེ་གང་ནས་བྱུང་། ད་ལྟ་གང་དུ་གནས་སོགས་ཀྱི་གནས་ཚུལ་འདི་དག་ཡག་པོ་ཞིག་ཤེས་དགོས་པ་དང་། དེ་བཞིན་སེམས་ཟེར་བ་འདི་ཡོད་པ་ཡིན་ནམ་མེད་པ་ཡིན་ནམ་གཉིས་ཀ་ཡིན་ནམ་གཉིས་མེད་ཡིན་པ་ལ་སོགས་པའི་རྩད་བརྡར་བཅད། དགེ་བའི་བཤེས་གཉེན་གྱི་ཞལ་ནས་དམ་པའི་ཆོས་ཐོས་པ་སོགས་ཀྱིས་གཞི་ལ་སྒྲོ་འདོགས་ཆོད་དགོས་ཀྱི་ཡོད་རེད། ད་ལྟ་སྐྱེས་བུ་ཐ་མལ་པ་ཡིན་ན་སེམས་ཟེར་མཁན་འདི་ག་རེ་ཡིན་ཧ་གོ་ཐུབ་ཀྱི་ཡོད་མ་རེད། སྐབས་གཅིག་སེམས་ཟེར་མཁན་འདི་ཕྱོགས་ཙམ་མཚོན་པ་ཡིན་ན་ཡང་སེམས་ཁོ་རང་གི་ངོ་བོ་རང་བཞིན་ག་རེ་ཡིན་ཤེས་ཀྱི་ཡོད་མ་རེད། དེ་འདྲ་ཡིན་དུས་འཁོར་བའི་སྣང་བ་འདི་དག་ཐམས་ཅད་གང་ནས་བྱུང་བ་རེད་ཟེར་ན་ཕྱི་རོལ་ནས་འབྱུང་གི་ཡོད་མ་རེད། འོ་ན་གང་ནས་བྱུང་བ་རེད་ཅེ་ན། འདི་ཐམས་ཅད་སེམས་ལས་འབྱུང་གི་ཡོད་པ་དཔེར་ན་གཉིད་དང་རྨི་ལམ་ལྟ་བུ་ཡིན་པ་རེད། དེ་ལྟ་བུ་སེམས་ཁོ་རང་གི་ངོ་བོའམ་རང་བཞིན་གང་ཡིན་པ་དེ་ཉིད་ལ་སྒྲོ་འདོགས་ཆོད་ནས་དེ་ལ་ལྟ་བ་ནི་གཞི་ལ་སྒྲོ་འདོགས་ཆོད་པ་ལྟ་བའི་གདེངས་ཞེས་ཟེར། སྒྲོ་འདོགས་ཆོད་ཅིང་ལྟ་བའི་ངེས་པ་རྙེད་ཚར་ནས་དེ་ལ་མ་ཡེངས་སྐྱོང་བ་ནི་སྒོམ་པའི་གནད་དེ་ལྟ་བའི་ངེས་པ་རྙེད་པའི་དོན་དེའི་སྟེང་ལ་མ་ཡེངས་པར་སྐྱོང་བ་སྒོམ་པ་ཡིན། སྒོམ་པའི་གནད་དེ་ཉིད་ལ་གེགས་དང་གོལ་ས་མེད་པར་གོང་ནས་གོང་དུ་འཕེལ་བའི་བོགས་འདོན་པ་ལ་སོགས་པའི་ཆེད་དུ་སྤྱོད་པ་རྩལ་སྦྱོང་སྤྱོད་པ་སྟེ་སྤྱོད་པའི་མཆོག་ཅེས་གསུངས། དེ་ལ་སྤྱིར་སྤྱོད་པ་ཞེས་པ་ནི་མདོ་དང་སྔགས་ནས་མི་འདྲ་བ་སྣ་ཚོགས་ཤིག་གསུངས་ཡོད་པ་རེད། དེའི་ནང་ནས་ཕྱག་རྒྱ་ཆེན་པོའི་སྐབས་སུ་སྤྱོད་པ་ཞེས་པ་ནི་གཙོ་བོ་བླ་མའི་མོས་གུས་ཡིན་པར་གསུངས་ཡོད། ཞེན་ལོག་དང་བླ་མའི་མོས་གུས་ནི་ཕྱག་རྒྱ་ཆེན་པོའི་གེགས་སེལ་བོགས་འདོན་གྱི་སྤྱོད་པ་མཆོག་ཏུ་གྱུར་པ་ཡིན། དེ་ལྟར་གཞིའི་གནད་ལ་ལྟ་བའི་སྒྲོ་འདོགས་ཆོད་པ། དེའི་དོན་ལ་མ་ཡེངས་པར་སྐྱོང་བ་སྒོམ་པའི་གནད་ཤེས་པ། སྒོམ་པའི་དོན་ལ་གེགས་སེལ་བོགས་འདོན་གྱི་ཆེད་དུ་ཞེན་ལོག་མོས་གུས་ཀྱི་སྤྱོད་པ་སྟེ་ལྟ་སྒོམ་སྤྱོད་པའི་གདེངས་དང་ལྡན་པ། ལྟ་སྒོམ་སྤྱོད་པ་དེ་ལ་བློ་ཐེ་ཚོམ་མེད་པར་མ་རྟོགས་པའམ། ཕྱོགས་ཙམ་རྟོགས་པ་མ་ཡིན་པར་དེ་དག་གི་དོན་མ་ནོར་བ་ཇི་ལྟ་བ་བཞིན་དུ་རྟོགས་ནས། རང་གི་སེམས་ལ་ཁུ་འཕྲིགས་དང་བག་ཚ་བ་ལ་སོགས་པ་མེད་པ་སྤོབས་པའི་གདེངས་དང་ལྡན་པ་ཡོང་བར་ཤོག་ཅེས་ལྟ་སྒོམ་སྤྱོད་གསུམ་མདོར་བསྟན་པ་རེད། །
ད་ནི་ལྟ་སྒོམ་སྤྱོད་གསུམ་རྒྱས་པར་བཤད་པ་དེ་ལ་ཡང་གཉིས། ལྟ་བའི་སྒྲོ་འདོགས་བཅད་པ། སྒོམ་པས་ཉམས་སུ་བླངས་པའོ། །དང་པོ་ལའང་མདོར་བསྟན་པ་དང་། རྒྱས་པར་ཕྱེ་བ་གཉིས་ལས། དང་པོ་མདོར་བསྟན་པ་ནི།
ཆོས་རྣམས་ཐམས་ཅད་སེམས་ཀྱི་རྣམ་འཕྲུལ་ཏེ། །
སེམས་ནི་སེམས་མེད་སེམས་ཀྱི་ངོ་བོས་སྟོང་། །
སྟོང་ཞིང་མ་འགགས་ཅིར་ཡང་སྣང་བ་སྟེ། །
ལེགས་པར་བརྟགས་ནས་གཞི་རྩ་ཆོད་པར་ཤོག །
ཅེས་པ་ནི། ལྟ་བ་དེ་ལ་ཡང་དང་པོ་སྣང་བ་སེམས་སུ་གྲུབ་པ་ལ་ལྟ་བའི་སྒྲོ་འདོགས་གང་འདྲ་གཅོད་དགོས་རེད་ཟེར་ན། དང་པོ་ཕྱིའི་སྣང་བ་ལ་བརྟགས་ཤིང་དཔྱད་ཡོང་དུས་འདི་ལྟར་སྣང་ཞིང་སྲིད་པའི་ཆོས་རྣམས་ཐམས་ཅད་རང་སེམས་འཁྲུལ་པའི་སྣང་བ་ཡིན་པའི་ཕྱིར་ཤར་བ་ཙམ་ཞིག་མ་གཏོགས་དེ་ནི་མེད་པར་བསྟན་གྱི་ཡོད་རེད། གཉིས་པ་སེམས་སྐྱེ་མེད་དུ་བསྟན་པ་ལ་སེམས་ཁོ་རང་གི་ངོ་བོ་ལ་བརྟགས་ཤིང་དཔྱད་ན། སེམས་ཁོ་རང་ཡང་རང་བཞིན་གྱིས་གྲུབ་པ་མེད་པ་ངོ་བོ་སྟོང་པ་ངོས་བཟུང་མེད་པ། དེ་འདྲའི་སེམས་དེ་ག་རེ་རེད་ཟེར་ན། དེ་ནི་སྟོང་པ་སྟོང་རྐྱང་ཡང་མ་ཡིན་པ། སྟོང་ཞིང་མ་འགགས་པ་ཅིར་ཡང་སྣང་བ་སྟེ་སེམས་ཀྱི་གནས་ལུགས་འདི་དང་པོ་ཕྱིའི་སྣང་བ་བདེན་པར་མ་གྲུབ་པ་སེམས་སུ་གྲུབ། སེམས་སྐྱེ་མེད་གཏན་ལ་ཕབ། སྟོང་དང་རྟེན་འབྲེལ་མ་འགགས་པ་དེ་སེམས་ཀྱི་གནས་ལུགས་ཡིན་པ་རེད། མདོར་ན་སྟོང་ཞིང་རང་བཞིན་མ་གྲུབ་པ་ནི་སྟོང་པ། འཁོར་འདས་ཀྱི་ཆོས་ཐམས་ཅད་མ་འགགས་པ་ཅིར་ཡང་སྣང་བ་ཅིར་ཡང་འཆར་བ་འདི་ནི་སེམས་ཀྱི་གནས་ལུགས་དང་ལྟ་བའི་སྒྲོ་འདོགས་ཆོད་ཚུལ་དེས་མདོར་བསྟན་པ་རེད།
གཉིས་པ་རྒྱས་པར་ཕྱེ་བ་ལ་བཞི། དང་པོ་སྣང་བ་སེམས་སུ་གྲུབ་པ་ཐག་བཅད་པ་ནི།
དེ་ཡང་གང་འདྲ་བྱས་ནས་ཕྱིའི་སྣང་བ་འདི་རང་གི་སེམས་ལས་འབྱུང་བ་རེད་དམ་ཟེར་ན།
ཡོད་མ་མྱོང་བའི་རང་སྣང་ཡུལ་དུ་འཁྲུལ། །
མ་རིག་དབང་གིས་རང་རིག་བདག་ཏུ་འཁྲུལ། །
གཉིས་འཛིན་དབང་གིས་སྲིད་པའི་ཀློང་དུ་འཁྱམས། །
མ་རིག་འཁྲུལ་པའི་རྩད་བརྡར་ཆོད་པར་ཤོག །
ཅེས་པ་ནི། ཕྱིའི་སྣང་བ་འདི་དག་རང་གི་སེམས་ལས་འབྱུང་བ་མ་གཏོགས་བདེན་པར་གྲུབ་པ་མེད་པ་ཡིན་གསུངས་པ་རེད། དེ་གང་འདྲ་རེད་ཟེར་ན། ཕྱིའི་ཡུལ་དེ་ནི་མིག་གི་ཡུལ་དུ་གཟུགས། རྣ་བའི་ཡུལ་དུ་སྒྲ། སྣའི་ཡུལ་དུ་དྲི། ལྕེའི་ཡུལ་དུ་རོ། ལུས་ཀྱི་ཡུལ་དུ་རེག་བྱ་ལ་སོགས་པ་མདོར་ན་སྣང་ཞིང་སྲིད་པའི་ཆོས་འདི་དག་ཐམས་ཅད་ཕྱི་རོལ་ལ་བདེན་པར་གྲུབ་པ་ཡོད་མ་མྱོང་བ་དེ་ལ། རང་སེམས་འཁྲུལ་པའི་སྣང་བ་དེ་ཉིད་ཕྱིའི་ཡུལ་དུ་ཕར་ཤར་ནས་ཕྱིའི་ཡུལ་དུ་འཁྲུལ་པ་རེད། རང་སེམས་འཁྲུལ་པའི་སྣང་ཆ་དེ་ཕྱིའི་ཡུལ་ལ་འཁྲུལ་ནས་དེ་ལ་མ་རིག་དབང་གིས་རང་རིག་གིས་དེ་ལ་བདག་ཏུ་འཛིན་ཏེ། མདོར་ན་སེམས་ཀྱི་སྣང་བའི་ཆ་ལ་ཡུལ་དུ་འཁྲུལ། སྟོང་པའི་ཆ་ལ་བདག་ཏུ་ཞེན་ཏེ་དེ་གཉིས་ལ་བརྟེན་ནས་གཉིས་འཛིན་དབང་གིས་སྲིད་པའི་ཀློང་དུ་འཁྱམས། ཡུལ་དང་ཡུལ་ཅན་གཉིས་རང་བཞིན་གྱིས་མ་གྲུབ་ན་ཡང་གཉིས་སུ་ཞེན་ཅིང་དེའི་དབང་གིས་སྲིད་པ་ཁམས་གསུམ་འཁོར་བའི་ཀློང་དུ་འཁྱམས་པ་ཡིན་པ་རེད། དེ་ཡིན་ཙང་ཆོས་ཐམས་ཅད་ཀྱི་གནས་ལུགས་གང་ཡིན་པ་དེ་ཉིད་མ་རིག་པ་སེམས་ཀྱི་འཁྲུལ་པ་དེ་ལས་ཟློག་ཐུབ་པར་རྩད་བརྡར་ཆོད་པར་ཤོག་ཅེས་སྣང་བ་སེམས་སུ་གྲུབ་པ་དངོས་བསྟན་པ་རེད།
གཉིས་པ་སེམས་རང་བཞིན་མེད་པར་གཏན་ལ་འབེབས་པ་ལ་གཉིས། ཡོད་མེད་དང་། ཡིན་མིན་གྱི་མཐའ་སྤོང་བའོ། །དང་པོ་ཡོད་མེད་ཀྱི་མཐའ་སྤོང་བ་ནི།
ཡོད་པ་མ་ཡིན་རྒྱལ་བས་ཀྱང་མ་གཟིགས། །
མེད་པ་མ་ཡིན་འཁོར་འདས་ཀུན་གྱི་གཞི། །
འགལ་འདུ་མ་ཡིན་ཟུང་འཇུག་དབུ་མའི་ལམ། །
མཐའ་བྲལ་སེམས་ཀྱི་ཆོས་ཉིད་རྟོགས་པར་ཤོག །
ཅེས་པ་ནི། འོ་ན་སེམས་ཁོ་རང་བདེན་པར་གྲུབ་པ་ཞིག་ཡོད་དམ་ཞེ་ན། མ་ཡིན་ཏེ། སེམས་ལ་གཟུགས་དང་ཁ་དོག་དབྱིབས་མཚན་ཉིད་ལ་སོགས་པ་དངོས་སུ་གྲུབ་པ་ཞིག་གཏན་ནས་ཡོད་པ་མིན་ཏེ་སྔོན་གྱི་རྒྱལ་བ་རྫོགས་པའི་སངས་རྒྱས་ཐམས་ཅད་ཀྱིས་ཀྱང་མ་གཟིགས། ད་ལྟའི་སངས་རྒྱས་རྣམས་ཀྱིས་ཀྱང་མི་གཟིགས། མ་འོངས་པའི་སངས་རྒྱས་རྣམས་ཀྱིས་ཀྱང་གཟིགས་པར་མི་འགྱུར་བའི་ཕྱིར་ན་དེ་ནི་ཡོད་པ་མ་ཡིན། འོ་ན་སེམས་ཟེར་བ་འདི་གང་ཡང་མེད་པ་ཅི་མེད་ཅང་མེད་སྟོང་པ་སྟོང་རྐྱང་ཞིག་རེད་དམ་ཟེར་ན། དེ་ཡང་མ་ཡིན་ཏེ། སྲིད་པ་ཁམས་གསུམ་འཁོར་བ་དང་ཞི་བ་མྱ་ངན་ལས་འདས་པའི་ཆོས་ཀུན་གྱི་འཆར་གཞི་འདི་ཉིད་ཡིན་པའི་ཕྱིར་ན་མེད་པ་ཡང་མ་ཡིན། ད་འོ་ན་ཡོད་པ་མ་ཡིན། མེད་པ་ཡང་མ་ཡིན་ན། ཡོད་མེད་གཉིས་ཀ་ཚོགས་པ་ཞིག་ཡོང་མི་སྲིད་པས་འགལ་འདུ་མ་ཡིན་ནམ་ཞེ་ན་། ཡོད་མེད་གཉིས་ཚོགས་ཀྱི་འགལ་འདུ་ཡང་མ་ཡིན་ཏེ། དེ་ནི་ཡོད་མེད་ཀྱི་མཐའ་གཉིས་དང་བྲལ་བའི་ཟུང་འཇུག་དབུ་མའི་ལམ་ཞེས་སེམས་ཁོ་རང་གི་ངོ་བོ་ལ་ཡོད་པ་རྟག་པའི་མཐའ། མེད་པ་ཆད་པའི་མཐའ། གཉིས་ཀ་འཛིན་པའི་མཐའ། གཉིས་མེད་ཞེན་པའི་མཐའ་སྟེ་མཐའ་བཞི་དང་བྲལ་བའི་སེམས་ཀྱི་ཆོས་ཉིད་གནས་ལུགས་དེ་ཉིད་རྟོགས་ཐུབ་པར་ཤོག་ཅེས་པས་ཡོད་མེད་ཀྱི་མཐའ་སྤངས་པ་བསྟན་པ་རེད།
གཉིས་པ་ཡིན་མིན་གྱི་མཐའ་སྤོང་བ་ནི།
འདི་ཡིན་ཞེས་པ་གང་གིས་མཚོན་པ་མེད། །
འདི་མིན་ཞེས་བྱ་གང་གིས་བཀག་པ་མེད། །
བློ་ལས་འདས་པའི་ཆོས་ཉིད་འདུས་མ་བྱས། །
ཡང་དག་དོན་གྱི་མཐའ་ནི་ངེས་པར་ཤོག །
ཅེས་པ་ནི། དེ་ཡང་སེམས་སྐྱེ་མེད་གཏན་ལ་ཕབ་ཡོང་དུས་དེ་ལ་གོང་གི་ཡིན་མིན་དང་ཡོད་མེད་ཀྱི་མཐའ་སྤངས་པའི་དོན་དེ་ཉིད་ངོ་སྤྲོད་བསྟན་གྱི་ཡོད་པ་རེད། དེ་ཡང་སེམས་ཞེས་པ་འདི་ལ་འོད་གསལ་དང་། ལྷན་ཅིག་སྐྱེས་པ། ཕྱག་རྒྱ་ཆེན་པོ། ཤེས་རབ་ཀྱི་ཕ་རོལ་ཏུ་ཕྱིན་པ། ཡང་དག་པའི་མཐའ། ཀུན་མཁྱེན་ཡེ་ཤེས་སོགས་སྒྲུབ་ཕྱོགས་ཀྱི་སྒོ་ནས་མིང་མང་པོ་ཞིག་ཡོད་པ་རེད། སྒྲུབ་ཕྱོགས་ཀྱི་སྒོ་ནས་མིང་མང་པོ་ཞིག་བཏགས་ན་ཡང་དངོས་གནས་དྲང་གནས་ཀྱི་དོན་དེ་ཉིད་ཚིག་འདི་དག་གིས་མཚོན་པར་བྱེད་པ་མེད། ཡང་དགག་ཕྱོགས་ཀྱི་ཆ་ནས་བྱས་ན་སྟོང་ཉིད། འདུས་མ་བྱས། སྐྱེ་མེད། འགག་མེད། གནས་མེད་སོགས་དེ་འདྲ་བོ་དགག་ཕྱོགས་ཀྱི་སྒོ་ནས་ཀྱང་མིང་མང་པོ་ཞིག་བསྟན་གྱི་ཡོད་རེད། འདི་མིན་ཞེས་བྱ་གང་གིས་ཀྱང་བཀག་པ་མེད་ཅིང་ཚིག་འདི་དག་གིས་གནས་ལུགས་ངོ་མའི་དོན་དེ་གང་གིས་ཀྱང་བཀག་པ་མེད་པ་སྟེ་བཀག་མི་ཐུབ་རེད། དེ་འདྲ་ཡིན་དུས་ད་འོ་ན་དེ་ལྟ་བུ་དེ་ག་འདྲ་རེད་དམ་ཟེར་ན། སེམས་ཀྱི་གནས་ལུགས་ཆོས་ཉིད་དེ་བློ་ལས་འདས་པ། བློས་བྱས་ཀྱི་ང་རང་ཚོས་བརྡ་དང་ཐ་སྙད། ཡུལ་དང་ཡུལ་ཅན་གཉིས་སུ་འཛིན་པའི་བློའི་ཡུལ་ལས་འདས་པའི་ཆོས་ཉིད་འདུས་མ་བྱས་པ། དེ་ལྟ་བུའི་ཆོས་ཉིད་འདུས་མ་བྱས་པ་དེ་ཉིད་ཡང་དག་པའི་དོན་གྱི་མཐའ་སེམས་ཀྱི་གནས་ལུགས་ངེས་པར་ཤོག་ཅེས་པས་ཡིན་མིན་གྱི་མཐའ་སྤངས་པ་རེད།
གསུམ་པ་སྟོང་དང་རྟེན་འབྱུང་ཟུང་འཇུག་མི་འགལ་བ་བསྟན་པ་ནི།
འདི་ཉིད་མ་རྟོགས་འཁོར་བའི་རྒྱ་མཚོར་འཁོར། །
འདི་ཉིད་རྟོགས་ན་སངས་རྒྱས་གཞན་ན་མེད། །
ཐམས་ཅད་འདི་ཡིན་འདི་མིན་གང་ཡང་མེད། །
ཆོས་ཉིད་ཀུན་གཞིའི་མཚང་ནི་རིག་པར་ཤོག །
ཅེས་པ་ནི། འདི་ཉིད་འཁྲུལ་གྲོལ་ཀུན་གྱི་རྩ་བ་ཡིན་པར་བསྟན་པ་སྟེ། དེ་ལྟ་བུའི་སེམས་ཀྱི་གནས་ལུགས་དེ་ཕྱག་རྒྱ་ཆེན་པོ་ཟེར་ན་ཡང་རེད། གང་ལྟར་འདི་ཉིད་མ་རྟོགས་པ་ལ་བརྟེན་ནས་སྲིད་པ་ཁམས་གསུམ་འཁོར་བའི་སེམས་ཅན་ཐམས་ཅད་འཁོར་བ་ལ་འཁྱམས་ཤིང་སྡུག་བསྔལ་མྱོང་བ་དང་། སེམས་ཀྱི་གནས་ལུགས་འདི་ཉིད་རྟོགས་པ་ལ་བརྟེན་ནས་ཞི་བ་མྱ་ངན་ལས་འདས་པ་སངས་རྒྱས་ཀྱི་སྐུ་དང་ཡེ་ཤེས་ཡོན་ཏན་བསམ་གྱིས་མི་ཁྱབ་པའི་བདག་ཉིད་དེ་ཡང་འདི་ལས་བྱུང་བ་མ་གཏོགས་འདི་ལས་ལོགས་སུ་གྱུར་པ་གཞན་ནས་འབྱུང་བ་མེད། མདོར་ན་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་ཕྱག་རྒྱ་ཆེན་པོ་སེམས་ཀྱི་གནས་ལུགས་འདིའི་རང་བཞིན་ཡིན་ལ། སེམས་ཀྱི་རང་བཞིན་གནས་ལུགས་འདི་མ་ཡིན་པའི་ཆོས་གང་ཡང་མེད། ཆོས་ཉིད་ཀུན་གཞིའི་མཚང་ནི་སེམས་ཀྱི་གནས་ལུགས་འདི་ཡིན་པས་འདི་ཉིད་རིག་པའམ་རྟོགས་པར་ཤོག་ཅེས་པའོ། །
བཞི་པ་དེ་ལྟར་བརྟགས་པས་གཞི་རྩ་ཆོད་པར་སྨོན་པ་ནི།
སྣང་ཡང་སེམས་ལ་སྟོང་ཡང་སེམས་ཡིན་ཏེ། །
རྟོགས་ཀྱང་སེམས་ལ་འཁྲུལ་ཡང་རང་གི་སེམས། །
སྐྱེས་ཀྱང་སེམས་ལ་འགགས་ཀྱང་སེམས་ཡིན་པས། །
སྒྲོ་འདོགས་ཐམས་ཅད་སེམས་ལ་ཆོད་པར་ཤོག །
ཅེས་པ་ནི། འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་གསལ་བའི་ཆ་ནས་དག་དང་མ་དག་པའི་སྣང་བ་གང་ཤར་ན་ཡང་དེ་ཐམས་ཅད་སེམས་ཡིན་ལ། རང་བཞིན་མ་གྲུབ་པའི་སྟོང་པའི་ཆ་ནས་རྟོགས་ན་ཡང་དེ་ཡང་སེམས་ཡིན། མདོར་ན་སྣང་ཡང་སེམས་ཡིན་ལ། སྟོང་ཡང་སེམས་ཡིན་ཏེ། སེམས་ཀྱི་གནས་ལུགས་རྟོགས་ནས་སངས་རྒྱས་ཟེར་ན་ཡང་སེམས་ལས་ལོགས་སུ་གྱུར་པའི་སངས་རྒྱས་ཀྱི་གོ་འཕང་ཞེས་པ་བཟང་པོ་ཞིག་བཙལ་དུ་མེད་ལ། སེམས་ཀྱི་གནས་ལུགས་མ་རྟོགས་ནས་སྲིད་པ་ཁམས་གསུམ་འཁོར་བར་འཁྱམས་ཟེར་ན་ཡང་རང་གི་སེམས་ལས་ལོགས་སུ་གྲུབ་པ་མེད་པས། མདོར་ན་སྐྱེ་འགག་ལ་སོགས་པའི་ཆོས་ཐམས་ཅད་སེམས་ཀྱི་རང་བཞིན་ཡིན་པས་ན། སྒྲོ་འདོགས་ཐམས་ཅད་སེམས་གྱི་སྟེང་ནས་ཆོད་ཅིང་སེམས་ཀྱི་གནས་ལུགས་དེའི་ཚུལ་མ་ནོར་བ་ཐེ་ཚོམ་དང་བྲལ་བ་ཇི་ལྟ་བ་བཞིན་དུ་རྟོགས་ཐུབ་པར་ཤོག་ཅེས་པ་དེས་ལྟ་བའི་དོན་བསྟན་ནས།
ད་ནི་གཉིས་པ་སྒོམ་པས་ཉམས་སུ་ལེན་ཚུལ་ལ་བསྟན་བཤད་གཉིས་ལས། དང་པོ་མདོར་བསྟན་པ་ནི།
བློས་བྱས་རྩོལ་བའི་སྒོམ་གྱིས་མ་བསླད་ཅིང་། །
ཐ་མལ་འདུ་འཛིའི་རླུང་གིས་མ་བསྐྱོད་པར། །
མ་བཅོས་གཉུག་མ་རང་བབ་འཇོག་ཤེས་པའི། །
སེམས་དོན་ཉམས་ལེན་མཁས་ཤིང་སྐྱོང་བར་ཤོག །
ཅེས་པ་ནི། སྒོམ་པ་དེ་ལ་ཡང་ཞི་ལྷག་གཉིས་ཡོད་པ་ལས་དང་པོ་ཞི་གནས་བསྟན་པ་རེད། དེ་ཡང་གོང་དུ་བསྟན་པའི་དོན་དེ་དག་བློའི་ཡུལ་ལ་ཕྱོགས་ཙམ་ངེས་པར་བྱས་ལ་དེ་ནས་སྒོམ་དགོས་ཀྱི་ཡོད་པ་རེད། སྒོམ་པའི་སྐབས་ལ་གོང་དུ་བསྟན་པའི་ལྟ་བའི་དོན་དག་ལ་བསམ་བློ་བཏང་ནས་ཙོག་གེར་བསྡད་པ་གཅིག་པུས་འགྲིགས་ཀྱི་ཡོད་མ་རེད། འོ་ན་གང་འདྲ་བྱས་ནས་སྒོམ་དགོས་ཀྱི་རེད་ཅེ་ན། ང་རང་ཚོའི་བློས་བྱས་པའི་ཕྱི་ནང་གི་གྲུབ་མཐའི་ལྟ་བ་དང་། དེ་མ་ཡིན་པའི་རང་གི་བློའི་རྟོག་པས་བཟོས་བཞག་པའི་རྣམ་པར་རྟོག་པ་སོགས་མདོར་ན་བློས་བྱས་ཀྱི་རྩོལ་བ་གཅིག་ཀྱང་མེད་པ། གསལ་བ་ཡིན། སྟོང་པ་ཡིན། གསལ་སྟོང་ཟུང་འཇུག་ཡིན། སྐྱེ་མེད་ཡིན་བསམ་པ་སོགས་དེ་འདྲའི་བསམ་བློ་བཏང་ན་མི་འགྲིགས་པ་རེད། སེམས་ཁོ་རང་གི་རང་བཞིན་གང་ཡིན་པ་དེ་མ་བཅོས་པ་གཅིག་དགོས་ཀྱི་ཡོད་པ་རེད། རྩོལ་བ་ཆེ་དྲགས་ན་བློས་བྱས་རྩོལ་བའི་སྒོམ་གྱིས་སྐྱོན་ནམ་བསླད་གཅིག་ཡོང་གི་ཡོད་པ་བཞིན། རྩོལ་བ་གཏན་ནས་མེད་པ་ཡིན་ན་ཡང་དྲན་ཤེས་ཀྱིས་མ་ཟིན་པ་ཡིན་དུས་ཐ་མལ་གྱི་ཕྱི་ནང་གི་འཁྲུལ་རྟོག་འཇིག་རྟེན་འདིའི་དགྲ་འདུལ་གཉེན་སྐྱོང་ཆགས་སྡང་གི་འདུ་འཛི་སོགས་རྣམ་པར་རྟོག་པ་དེ་ལྟ་བུའི་འཁྲུལ་རྟོག་རླུང་གིས་མ་བསྐྱོད་པ། མདོར་ན་རྩོལ་བ་ཆེ་དྲགས་པའི་བློས་བྱས་ཀྱིས་མ་བསླད་པ། རྩོལ་བ་གློད་དྲགས་པའི་ཐ་མལ་འདུ་འཛིའི་རླུང་གིས་ཡང་མ་བསྐྱོད་པ། དེ་ལྟ་བུ་མཐའ་གཉིས་ལ་མ་ལྷུང་པའི་སེམས་ཁོ་རང་གི་རང་བཞིན་གང་ཡིན་པ་དེ་ལས་མ་བསྐྱོད་པས་གཉུག་མ། གཉུག་མ་དང་། རང་བཞིན། རང་བབ་ཟེར་བ་འདི་ཚོ་དོན་གཅིག་པ་རེད། སེམས་ཁོ་རང་གི་རང་བཞིན་རང་བབ་གང་ཡིན་པ་དེའི་ངོ་བོ་ལ་མཉམ་པར་འཇོག་ཤེས་པ་སྟེ་ཞི་གནས་སྒོམ་པའི་ཚུལ་དེ་ལྟ་བུ་དགོས་གསུངས་པ་རེད། དེ་ལྟ་བུ་རྒྱ་ཆེར་ཤེས་པའི་སྒོ་ནས་སེམས་ཀྱི་དོན་ཉམས་ལེན་སྐྱོན་མེད་པ་ལ་མཁས་ཤིང་དེའི་རྒྱུན་དེ་ཉིད་ཡང་ཡང་སྐྱོང་ཞིང་སྒོམ་དགོས་པ་སོགས་ཞི་གནས་སྒོམ་ཐབས་བསྟན་པ་རེད། གང་ལྟར་ཞི་གནས་ཡིན་ནའང་རེད། ལྷག་མཐོང་ཡིན་ན་ཡང་རེད། སྒོམ་གྱི་བཞག་ཐབས་ཀྱི་གནད་དེ་ག་རང་ཡིན་པ་རེད།
གཉིས་པ་རྒྱས་པར་བཤད་པ་ལ་གསུམ། ཞི་ལྷག་གི་རྣལ་འབྱོར། ཉམས་རྟོགས་སྐྱེ་ཚུལ། བརྩེ་སྟོང་ཟུང་འཇུག་གོ །དང་པོ་ལའང་གསུམ། ཞི་གནས། ལྷག་མཐོང་། ཟུང་འཇུག་གོ །དང་པོ་ཞི་གནས་ནི།
ཕྲ་རགས་རྟོག་པའི་དབའ་རླབས་རང་སར་ཞི། །
གཡོ་མེད་སེམས་ཀྱི་ཆུ་བོ་ངང་གིས་གནས། །
བྱིང་རྨུགས་རྙོག་པའི་དྲི་མ་དང་བྲལ་བའི། །
ཞི་གནས་རྒྱ་མཚོ་མི་གཡོ་བརྟན་པར་ཤོག །
ཅེས་པ་ནི། ཞི་གནས་སྒོམ་པ་ལ་བརྟེན་ནས་རྣམ་རྟོག་གི་ཉམས་སྣ་ཚོགས་ཤར་གྱི་ཡོད་པ་རེད། ལས་དང་པོ་པར་རི་གཟར་ནས་ཆུ་དྲག་པོ་འབབ་པ་ལྟ་བུའི་ཉམས་དང་། དེ་ནས་ཆུ་བོ་དལ་གྱིས་འབབ་པ་ལྟ་བུ་དང་། དེ་ནས་རྒྱ་མཚོ་རླབས་དང་བྲལ་བ་ལྟ་བུའི་ཉམས་ཡོང་གི་ཡོད་གསུངས་པ་ནི། དེ་ཡང་ལས་དང་པོ་པས་ཐོག་མར་སྒོམ་ཡོང་དུས་རྣམ་རྟོག་མང་པོ་འཚུབས་ནས་བཞག་མ་ཐུབ་པ་རི་གཟར་གྱི་འབབ་ཆུ་ལྟ་བུ། དེ་ནས་རྣམ་རྟོག་ཅུང་ཟད་གཅིག་ཉུང་དུ་འགྲོ་བ་ཆུ་བོ་དལ་གྱིས་འབབ་པ་ལྟ་བུ། མཐར་རྣམ་རྟོག་མེད་པ་རྒྱ་མཚོ་རླབས་དང་བྲལ་བ་ལྟ་བུའི་ཉམས་དེ་འདྲའི་ངང་ལ་ཅུང་ཟད་གནས་ཐུབ་པ་ཡོང་གི་ཡོད་གསུངས་པ་རེད། མདོར་ན་སེམས་འདི་ཉིད་རྒྱ་མཚོའི་གཟུགས་སུ་བཀོད་ནས་རྣམ་པར་རྟོག་པ་ཕྲ་རགས་རྦ་རླབས་ལྟ་བུ་དེ་དག་ཐམས་ཅད་རང་སར་ཞི་ནས། རྣམ་རྟོག་གི་གཡོ་བ་མེད་པའམ་གཡོ་འགུལ་མེད་པའི་ཆུ་བོ་དེ་ཉིད་ངང་གིས་གནས་པ་དང་། གནས་པ་དེ་ལ་རྣམ་རྟོག་ཕྲ་རགས་གང་ཡང་མེད་པར་གནས་བསྡད་ཡོད་ན་ཡང་། དེ་ལ་དྭངས་ཆ་མེད་ན་དེ་ནི་བྱིང་རྨུགས་ཀྱིས་སེམས་འཐིབས་ནས་རྨོངས་བསྡད་པ་ཡིན་ན་དེ་ནི་འགྲིག་གི་ཡོད་མ་རེད། བྱིང་བ་དང་རྨུགས་པ་གཉིས་མ་བསལ་ན་སྒོམ་ལ་གསལ་ཆ་ཡོང་མི་ཐུབ་པས་བྱིང་རྨུགས་རྙོག་པའི་དྲི་མ་ཡང་བྲལ་བ་ཞིག་དགོས་པ་རེད། དེ་ལྟ་བུའི་ཞི་གནས་དེ་ཡང་སྐྱོན་མེད་པ་ཞིག་དགོས་པ་གལ་ཆེ་སྟེ། དེ་ཡང་། གནས་པའི་ཆ་ནས་རྣམ་རྟོག་ཕྲ་རགས་ཐམས་ཅད་མེད་པ། གསལ་བའི་ཆ་ནས་དྭངས་ཆ་ཡོད་བསྡད་པ་དེ་ལ་བྱིང་འཐིབས་རྨོངས་གསུམ་གྱི་སྐྱོན་དང་བྲལ་ཞིང་གསལ་ལ་རྟོག་པ་མེད་པ་གཅིག་དགོས་པ་རེད། མདོར་ན་གསལ་ལ་རྟོག་མེད་དེ་ཞི་གནས་ཀྱི་མཚན་ཉིད་དེ་འདྲ་གཅིག་དགོས་པར་བསྟན་པ་རེད། དེ་འདྲ་བའི་གོང་དུ་བསྟན་པའི་གནད་དེ་དག་གོ་བ་དང་ཤེས་པར་བྱས་ལ། སྒོམ་པའི་སྐབས་ལ་རྣམ་རྟོག་གིས་བཟོ་བཅོས་བྱས་ན་མི་འགྲིག་གསུངས་པ་རེད། དེ་ཡང་མ་བཅོས་མི་སྒོམ་མ་ཡེངས་སོགས་གནད་དེ་དག་དང་ལྡན་པའི་ངང་ནས་བཞག་དགོས་པ་མ་གཏོགས་སྒོམ་བཞིན་པའི་སྐབས་ལ་འདི་ག་རེ་ཡིན་ནམ། འགྲིག་གི་ཡོད་ན་མེད་ན་བསམ་པའི་སྤང་བླང་གི་བློས་བཟོ་བཅོས་བྱེད་རྒྱུ་མེད་པར་གསུངས་པ་རེད། དེ་འདྲ་བའི་ཞི་གནས་སྒོམ་པ་ལ་བརྟེན་ནས་རང་གི་སེམས་ལ་ཅུང་ཟད་གཅིག་ནས་ཉམས་འདྲ་བོ་དང་གནས་ཆ་འདྲ་བོ་གཅིག་ཡོང་དགོས་པ་རེད། ཞི་གནས་སྒོམ་པ་ལ་བརྟེན་ནས་གནས་ཆ་མེད་ན་ལྷག་མཐོང་ཡོང་ཡག་ཡོད་མ་རེད། ཞི་བ་ལྷས།
ཞི་གནས་རབ་ཏུ་ལྡན་པའི་ལྷག་མཐོང་གིས། །
ཉོན་མོངས་རྣམ་པར་འཇོམས་པར་ཤེས་བྱས་ནས། །
ཐོག་མར་ཞི་གནས་བཙལ་བྱ་དེ་ཡང་ནི། །
འཇིག་རྟེན་ཆགས་པ་མེད་ལ་མངོན་དགས་འགྲུབ། །
ཅེས་གསུངས་པ་བཞིན་ཞི་གནས་རབ་ཏུ་ལྡན་པའི་ཐོག་ནས་ལྷག་མཐོང་སྒོམ་དགོས་ཀྱི་ཡོད། ཞི་གནས་མེད་ན་ལྷག་མཐོང་ཡོང་སའི་གཞི་མེད་པ་རེད། གང་ཡིན་ཞེ་ན། རྣམ་རྟོག་གི་འཁྲུལ་པས་སྒྲིབ་འགྲོ་གི་ཡོད་པ་རེད། དེས་ན་ལྷག་མཐོང་ཡག་པོ་ཞིག་རྟོགས་པར་བྱེད་པ་ལ་དང་པོ་ཞི་གནས་ཀྱི་སེམས་གནས་ཆ་ཡག་པོ་ཞིག་ཡོད་པའི་ཐོག་ནས་དུས་གསུམ་གྱི་རྣམ་པར་རྟོག་པའི་འཁྲུལ་རྟོག་ཐམས་ཅད་ཅུང་ཟད་ཞི་བ་དང་། སེམས་ཁོ་རང་གི་རང་བཞིན་གནས་ཆ་དེ་ཡང་ཅུང་ཟད་བརྟན་པོ་ཞིག་ཡོད་པའི་སྟེང་ནས་ལྷག་མཐོང་ངོ་སྤྲད་པ་ཡིན་ན་སེམས་ཀྱི་གནས་ཚུལ་ངོ་མ་ག་རེ་ཡིན་པ་མཐོང་བ་དེ་ལ་ལྷག་མཐོང་ཟེར་བ་རེད། ལྷག་མཐོང་མེད་ན་ཞི་གནས་ཀྱིས་རྣམ་རྟོག་རྩ་བ་དྲུང་ནས་འབྱིན་ཐུབ་ཀྱི་ཡོད་མ་རེད། རྣམ་རྟོག་རྩ་བ་ནས་དྲུང་དུ་འབྱིན་པར་བྱེད་པ་ལ་ལྷག་མཐོང་སྒོམ་དགོས་པ་རེད། མདོར་ན་ཉོན་མོངས་པ་རྣམ་པར་འཇོམས་པ་ལ་ཞི་གནས་རབ་ཏུ་ལྡན་པའི་ལྷག་མཐོང་དགོས་ཀྱི་ཡོད། ལྷག་མཐོང་ཡག་པོ་ཡོང་བ་ལ་ཞི་གནས་ཡག་པོ་དགོས་ཀྱི་ཡོད། གཞི་གནས་ཡག་པོ་ཡོང་བ་ལ་འཇིག་རྟེན་ཆགས་པ་མེད་པའམ་འཁོར་བ་ལ་འཛིན་ཆགས་ཀྱི་བློ་མེད་པ་གཅིག་མེད་ན་ཞི་གནས་ཡོང་ཐུབ་ཀྱི་མ་རེད། དེས་ན་འཁོར་བ་ལ་འཛིན་ཆགས་སྤངས་པ་དང་། འཇིག་རྟེན་ཆགས་པ་མེད་ལས་མངོན་དགས་འགྲུབ་ཅེས་པའི་དོན་གཅིག་ལ་བརྟེན་ནས་གཅིག་འབྱུང་དགོས་པ་གསུངས་པ་ནང་བཞིན། ང་རང་ཚོ་དང་པོ་སེམས་ཀྱི་གནས་ཆ་ཞི་གནས་ཟེར་རྒྱུ་འདི་ཞེ་དྲག་གལ་ཆེན་པོ་རེད། ཕྱག་རྒྱ་ཆེན་པོའམ། ཕྱག་རྒྱ་ཆེན་པོ་མིན་ན་ཡང་ལྷའི་བསྐྱེད་རིམ་འདྲ་བོ་གཅིག་སྒོམ་པ་ཡིན་ན་ཡང་བསྐྱེད་རིམ་གྱི་གསལ་ཆའི་ངོས་ནས་ཅུང་ཟད་ཅུང་ཟད་ཧ་གོ་གི་རེད། ཡིན་ན་ཡང་གནས་ཆའི་སེམས་གནད་དེ་མེད་དུས་ཐེངས་གཅིག་གསལ་ན་ཡང་ལམ་སེང་ཡལ་འགྲོ་བའི་སྐྱོན་ཆེན་པོ་ཡོད། སེམས་ལ་གནས་ཆ་ཟེར་མཁན་འདི་ཡོད་ན་ང་རང་ཚོ་ད་ལྟའི་གནས་སྐབས་ཡིན་ན་ཡང་སེམས་ཅུང་ཟད་ཞི་བ་དང་བདེ་བ་ཡོང་ཡག་དེ་ཞི་གནས་ཀྱི་ཤིན་སྦྱངས་ཟེར་བ་རེད། དེ་འདྲའི་ཉམས་དེས་སེམས་ལ་དགའ་བ་དང་བདེ་བ་ཞི་བའི་ཉམས་སྐྱེ་ཡག་དང་དྲན་པ་གསལ་པོ་ཡོང་ཡག་འདྲ་བོ་དང་། ཆོས་ཐོས་བསམ་སྒོམ་གསུམ་ག་རེ་བྱས་ན་ཡང་དེ་ཤེས་པ་དང་། ཤེས་པ་དེ་ཉིད་སེམས་ལ་གནས་ཐུབ་ཡག་དང་། མཐར་ཐུག་ཡིན་ནའང་མངོན་པར་ཤེས་པ་ཟེར་བ་དེ་ཞི་གནས་ལ་བརྟེན་ནས་ཡོང་གི་ཡོད་པ་གསུངས་ཡོད། ཞི་གནས་མེད་ན་མངོན་ཤེས་ཡོང་ཡག་མེད། མདོར་ན་ཞི་གནས་ཟེར་བ་འདི་ཉིད་ཡོན་ཏན་ཐམས་ཅད་ཀྱི་རྩ་བའམ་གཞི་མ་ལྟ་བུ་ཡིན་གསུངས་པ་བཞིན་ཐོག་མར་ཞི་གནས་ཡག་པོ་ཞིག་དགོས། དེ་ནས་ལྷག་མཐོང་ངོ་སྤྲད་དགོས་པ་རེད།
གཉིས་པ་ལྷག་མཐོང་བསྟན་པ་ལ་གཉིས། དངོས་དང་གཞི་རྩ་གཅོད་པའོ། །དང་པོ་དངོས་ནི།
བལྟར་མེད་སེམས་ལ་ཡང་ཡང་བལྟས་པའི་ཚེ། །
མཐོང་མེད་དོན་ནི་ཇི་བཞིན་ལྷག་གེར་མཐོང་། །
ཡིན་མིན་དོན་ལ་ཐེ་ཚོམ་ཆོད་པ་ཉིད། །
འཁྲུལ་མེད་རང་ངོ་རང་གིས་ཤེས་པར་ཤོག །
ཅེས་པ་ནི། ལྷག་མཐོང་དེ་ཡང་དང་པོ་མདོར་བསྟན་པ་སྟེ། བལྟ་བའི་ཡུལ་དེ་ནི་གཟུགས་དང་དངོས་པོ་ལ་སོགས་པ་གང་དུ་ཡང་གྲུབ་པ་མེད་པའི་སེམས་དེ་ལ་རང་གི་ཡང་དག་པའི་ཤེས་རབ་ཀྱིས་ཡང་ནས་ཡང་དུ་བརྟག་ཅིང་དཔྱད་དེ་བལྟས་པའི་ཚེ་སེམས་ཀྱི་ངོ་བོ་ལ་གཟུགས་དང་། ཁ་དོག་དབྱིབས། གང་དུ་འདུག གང་འདྲ་འདུག བྱུང་གནས་འགྲོ་གསུམ་དང་སྐྱེ་འགག་གནས་གསུམ་ལ་སོགས་པ་དེ་ཚོའི་ཚུལ་ལ་བརྟག་དཔྱད་བྱེད་པ་ནི་ལྷག་མཐོང་སྐབས་ལ་དང་པོ་ཐོག་མར་སེམས་འཚོལ་དེ་འདྲ་བའི་སྒོ་ནས་བརྟགས་དགོས་པ་རེད། དེ་འདྲ་བ་བརྟག་དཔྱད་བྱས་ཡོང་དུས་བལྟ་བའི་ཡུལ་དངོས་པོ་མ་གྲུབ་པའི་སེམས་ཀྱི་རང་བཞིན་དེ་ལ། ཡང་ནས་ཡང་དུ་ཡུལ་ཅན་ཤེས་རབ་ཀྱིས་བརྟགས་ཤིང་དཔྱོད་པའི་ཚེ་དེ་ནི་གང་ཡང་མ་གྲུབ་པ་ཞིག་མ་གཏོགས་ཡོད་པ་ཞིག་དང་པོ་ནས་མེད་པ་རེད། དེ་འདྲ་ཡིན་དུས་དེ་ནི་གང་ཡང་མ་གྲུབ་པ། གང་དུ་ཡང་མི་གནས་པ། གང་ཡང་མ་ཡིན་པ་ཞིག་མཐོང་བ་དེ་ལ་ལྷག་མཐོང་ཟེར་བ་རེད། དེ་མིན་ལྷག་མཐོང་ཞེས་གཟུགས་དང་དངོས་པོ་ཁ་དོག་དང་དབྱིབས་ལ་སོགས་པ་དེ་འདྲའི་དངོས་པོ་གཅིག་མཐོང་ནས་དེ་ལ་ལྷག་མཐོང་བཤད་པ་མ་རེད། སེམས་ལ་རིག་པས་བརྟགས་ཤིང་དཔྱོད་པའི་ཚེ་གང་དུ་ཡང་མ་གྲུབ། གང་དུ་ཡང་ངོས་བཟུང་མེད་པ། གང་དུ་ཡང་བརྗོད་མི་ཐུབ་པའི་དོན་དེ་འདྲ་མཐོང་བ་དེ་ལ། མཐོང་དུ་མེད་པའི་དོན། བརྗོད་དུ་མེད་པའི་དོན་དེ་འདྲ་བོ་དེ་ནི་ཇི་ལྟ་བ་བཞིན་དུ་རང་གི་ཉམས་མྱོང་གི་སྟེང་ལ་ཡར་ལྷག་གེར་མཐོང་བའི་དོན་དེ་ལ། འདི་ཡིན་ནམ་མིན་ནམ་བསམ་པའི་རང་གི་བློས་ཐག་ཆོད་པའམ་དོན་ལ་ཐེ་ཚོམ་རྩ་བ་ནས་ཆོད་པ། དེ་ལྟ་བུའི་དོན་དེ་ཉིད་རྟོགས་པ་ཡིན་ན་དེ་ནི་འཁྲུལ་མེད་རང་ངོ་རང་གིས་ཤེས་པ་ཡིན་དུས་དེ་ལྟ་བུ་ཡོང་བར་ཤོག་གསུངས་པ་རེད།
གཉིས་པ་གཞི་རྩ་གཅོད་པ་ནི།
ཡུལ་ལ་བལྟས་པས་ཡུལ་མེད་སེམས་སུ་མཐོང་། །
སེམས་ལ་བལྟས་པས་སེམས་མེད་ངོ་བོས་སྟོང་། །
གཉིས་ལ་བལྟས་པས་གཉིས་འཛིན་རང་སར་གྲོལ། །
འོད་གསལ་སེམས་ཀྱི་གནས་ལུགས་རྟོགས་པར་ཤོག །
ཅེས་པ་ནི། ཕྱིའི་གཟུགས་ལ་སོགས་པའི་ཡུལ་དེ་དག་ལ་རིག་པས་བརྟགས་ཤིང་དཔྱད་ནས་ཡོང་དུས་དེ་ནི་གང་ཡང་མ་རྙེད་པས་དེ་དག་ཐམས་ཅད་རང་གི་སེམས་ཀྱིས་བཟོས་བཞག་པ་ཞིག་དང་རང་གིས་བཏགས་བཞག་པ། དེ་འདྲ་མ་གཏོགས་དངོས་སུ་གྲུབ་པ་སྣེ་གཅིག་མེད་པར། ཕྱིའི་ཡུལ་ཐམས་ཅད་རང་གི་སེམས་ལས་ལོགས་སུ་གྱུར་པ་མེད་པར་མཐོང་བ་དང་། སེམས་ཁོ་རང་ལ་ཡང་བརྟགས་ཤིང་དཔྱད་ཡོང་དུས་སེམས་ཀྱི་ངོ་བོ་འདི་ཡིན་ཞེས་གྲུབ་པ་མེད་པ་སེམས་ཀྱི་ངོ་བོ་ནི། སེམས་ནི་སེམས་མ་མཆིས་ཏེ་སེམས་ཀྱི་རང་བཞིན་ནི་འོད་གསལ་བའོ། །ཞེས་གསུངས་པ་ལྟར། ཕྱིའི་ཡུལ་དང་། ནང་གི་ཡུལ་ཅན། ཡུལ་དང་ཡུལ་ཅན་གཉིས་ལ་བརྟགས་ཤིང་དཔྱད་ཡོང་དུས་གང་ཡང་མ་རྙེད་པ་ཡུལ་དང་ཡུལ་ཅན་གཉིས་སུ་མེད་པ་དེ་ནི་ལྷག་མཐོང་གི་གནད་བསྟན་པ་རེད། དེ་ཡང་ཕྱག་རྒྱ་ཆེན་པོའི་ཞི་གནས་དང་ལྷག་མཐོང་གཉིས་པོ་འདི་རྩ་བ་དཔེ་ཆ་བཀླགས་པ་ཙམ་མ་ཡིན་པར་གང་ཟག་སོ་སོས་ཡར་བླ་མ་ལ་ཞུ། བླ་མས་ཀྱང་མར་སློབ་མ་རྣམས་ལ་སོ་སོའི་བློ་ཚོད་དང་བསྟུན་ནས་ཉམས་མྱོང་ངོ་སྤྲོད་གནང་དགོས་པ་རེད། ཐོག་མར་ངོ་སྤྲོད་གནང་བ་དེའི་དོན་དེ་ཉིད་དང་པོ་སོ་སོས་དེ་ངོ་འཕྲོད། ངོ་འཕྲོད་ཚར་ནས་གོ་དགོས་རེད། དེ་གོ་ནས་གོ་བ་གཅིག་པུས་འགྲིག་གི་ཡོད་མ་རེད། དེ་ནས་རང་གིས་ཡང་ནས་ཡང་དུ་སྒོམ་དགོས་པ་རེད། བསྒོམས་པ་དེ་ལ་བརྟེན་ནས་ཞི་གནས་ཡིན་ན་ཡང་རང་གི་སེམས་ཀྱི་སྟེང་གི་ད་ལྟའི་གནས་ཚུལ་ཤེས་བཞག་པ་དེ་ཚོ་ཉམས་མྱོང་ཤར་ཡོང་གི་ཡོད་རེད། ལྷག་མཐོང་ཡིན་ན་ཡང་ད་ལྟ་འདིར་གསུངས་བཞག་པའི་གནད་འདི་ཚོ་རང་གི་དེའི་དོན་དེ་བསྒོམས་པ་ལ་བརྟེན་ནས་རང་གི་སེམས་ཀྱི་སྟེང་ལ་ངེས་ཤེས་སྐྱེ་ཡོང་གི་རེད། འོ་དེ་འདྲས་མ་གཏོགས་དེ་ནི་ང་རང་ཚོ་སྤྱིར་བཏང་གི་དཔེ་ཆ་ནང་བཞིན་གྱི་མར་བླ་མས་འགྲེལ་བཤད་བརྒྱབ། སློབ་མས་དེའི་དོན་འདི་ལ་གོ་བ་རྙེད་དེ། དོན་དེ་བཤད་ཤེས་པ་ཙམ་གྱིས་མི་འགྲིག་པ་རེད། གོ་བ་སྐྱེས་ནས་མ་བསྒོམས་ན་ཉམས་མྱོང་སྐྱེ་ཡག་ཡོད་མ་རེད། ཉམས་མྱོང་མ་སྐྱེས་ན་དེས་འགྲིག་གི་ཡོད་མ་རེད། ཁ་ནས་བཤད་ཤེས་ན་ཡང་མི་འགྲིག་པ་རེད། འོ་ན་དེ་ག་འདྲ་ཞིག་དགོས་ཀྱི་རེད་ཟེར་ན་བླ་མས་མར་ངོ་སྤྲོད་གནང་བཞག་པ་དེ་རང་གིས་ཡང་ནས་ཡང་དུ་བསྒོམས་ནས། སེམས་ཀྱི་སྟེང་ནས་ཡར་ཉམས་མྱོང་ཞིག་སྐྱེས་པ་ན་བཤད་སྟངས་མཁས་པ་མེད་ན་ཡང་དོན་དག་དེ་གས་འགྲིག་བསྡད་ཡོད་རེད། དེ་མིན་ཡིན་མདོག་ཁ་པོ་གཅིག་ཁ་ནས་བཤད་ཤེས་ཀྱང་དོན་ངོ་མར་ཉམས་མྱོང་སོ་སོའི་རྒྱུད་ལ་སྐྱེས་མེད་ན་ཕན་པ་གང་ཡང་མེད། མདོར་ན་མ་བསྒོམས་ན་ཉམས་མྱོང་སྐྱེས་ཀྱི་མ་རེད། ཉམས་མྱོང་མ་སྐྱེས་ན་ཁ་ནས་བཤད་ཡག་ལ་དཔེ་མི་སྲིད་ཀྱི་ཡིན་མདོག་ཁ་པོ་གཅིག་འགྲེལ་བ་རྒྱག་ཐུབ་ན་ཡང་དེས་ཕན་ཐོགས་གང་ཡང་མེད་གསུངས་པ་རེད། དེས་ན་རྩ་བ་རང་གི་སྒོམ་པ་ལ་བརྟེན་ནས་ཉམས་མྱོང་ཡོང་གི་རེད། སྒོམ་པ་དེ་ལ་ཡང་རང་གིས་ངོས་ནས་བླ་མ་ལ་དད་པ་དང་མོས་གུས་སྒོམ་ལ་སྤྲོ་བའི་བརྩོན་འགྲུས་དགོས་ཀྱི་རེད་མ་གཏོགས། སྒོམ་ཡག་འདི་ཚོ་ང་རང་ཚོས་ཚར་གཅིག་བསྒོམས་ནས་ལམ་སང་དེ་རྟོགས་ཡག་ཡོད་མ་རེད། གང་རེད་ཟེར་ན། ང་རང་ཚོ་འཁོར་བ་ཐོག་མ་མེད་པ་ནས་འཁྲུལ་པའི་དབང་ལ་ཤོར་སོང་བ་རེད། དེ་འདྲ་ཡིན་དུས་ད་ལྟ་ལམ་སང་དེས་འཁྲུལ་པ་ལས་གྲོལ་ཐུབ་ཀྱི་མ་རེད། ཡིན་ན་ཡང་བརྩོན་འགྲུས་བྱས་ནས་རང་གིས་རྒྱུན་དུ་དུས་དང་རྣམ་པ་ཀུན་ཏུ་རྩོལ་བ་མ་བཏང་ནས་བསྒོམ། བླ་མ་ལ་མོས་གུས། ཚོགས་བསགས་སྒྲིབ་སྦྱང་བརྩོན་འགྲུས་དེ་འདྲ་ལ་བརྟེན་ནས་རིམ་པས་རིམ་པས་དེའི་ངེས་ཤེས་ནང་ནས་ཡར་འཆར་ཡོང་གི་ཡོད་རེད། དེ་ཤར་ཡོང་ན་ཕྱག་རྒྱ་ཆེན་པོ་རྟོགས་ཟེར་གྱི་རེད། དེ་ཡོང་བ་ལ་ཞི་གནས་དང་ལྷག་མཐོང་གི་ཁྲིད་དང་ངོ་སྤྲོད་འདི་ཚོ་དང་པོ་སློབ་མ་ལ་ཕྱོགས་ཙམ་ཞིག་ངོ་མ་སྤྲད་པ་ཡིན་ན་ལམ་སེང་ཧ་གོ་གི་མ་རེད། དང་པོ་ངོ་སྤྲོད་དགོས་ཀྱི་རེད། དེའི་རྗེས་ནས་རྩ་བ་སློབ་མ་རང་གིས་བསྒོམས་པ་ལ་བརྟེན་ནས་ཡར་ངོ་འཕྲོད་དགོས་རེད། དེ་ལྟར་ངོ་འཕྲོད་པ་ཡིན་ན་ཡང་རིམ་པས་རིམ་པས་ལམ་གོང་ནས་གོང་འཕེལ་དུ་འགྲོ་དགོས་པ་ཡིན་དུས་སོ་སོའི་ཉམས་མྱོང་གང་སྐྱེས་པ་དེ་ཡར་བླ་མ་ལ་འདི་འདྲ་འདི་འདྲ་འདུག་ཅེས་གནས་ཚུལ་ཞུས། བླ་མས་ཀྱང་སློབ་མའི་ཉམས་ཚོད་དང་མཐུན་པར་ལམ་གོང་ནས་གོང་འཕེལ་དུ་བགྲོད་པའི་བཀའ་ཁྲིད་གནང་གི་རེད། དེ་ལྟ་བུ་བླ་མས་བཀའ་ཁྲིད་གནང་ཞིང་མན་ངག་གི་གནད་དེ་དག་བསྟན། སློབ་མས་སྒོམ་ནས་ཉམས་གོང་འཕེལ་དུ་ཡར་ཡར་ལམ་བགྲོད་དགོས་པ་རེད།
འོ་དེ་ལྟ་བུའི་ཕྱག་རྒྱ་ཆེན་པོ་སྒོམ་ཟེར་རྒྱུ་འདི་དངོས་གནས་དྲང་གནས་ང་རང་ཚོ་བཀའ་བརྒྱུད་གོང་མ་རྣམས་ཀྱིས་བླ་མ་བསྟེན་ཡུན་རིང་ལ་གདམས་ངག་སྒོམ་ཡུན་རིང་པ་ཞིག་དགོས་ཞེས་གསུངས་པ་ལྟར། བླ་མ་ཡུན་རིང་བསྟེན་ཐུབ་པ་གཅིག་དང་། གདམས་ངག་ཡུན་རིང་པོ་སྒོམ་ཐུབ་པ་གཅིག་དགོས་རེད། དེ་འདྲ་གཅིག་མེད་ན་ཕྱག་རྒྱ་ཆེན་པོ་རྟོགས་མི་ཐུབ་གསུངས་པ་རེད། དེ་དངོས་གནས་ཐུགས་བདེན་པ་རེད། དང་པོ་བླ་མས་ངོ་སྤྲད་སོ་སོས་དེ་ལ་ཉམས་མྱོང་སྐྱེས་པ་ཙམ་གྱིས་འགྲིག་གི་ཡོད་མ་རེད། དེ་ཡང་ཁོ་ལ་གེགས་དང་། གོལ་ས་དེ་འདྲ་འབྱུང་མི་སྲིད་པ་མ་རེད། དེ་ཚོ་ཡང་ག་འདྲ་གཅིག་གིས་བཅད་དགོས་མིན་དང་། དེ་ནས་ལམ་གོང་ནས་གོང་དུ་ཡར་བགྲོད་དགོས་པ་རེད། དེ་བགྲོད་པ་ལ་བླ་མས་མ་བསྟན་ན་སོ་སོས་ཤེས་ཀྱི་མ་རེད། དེ་འདྲའི་ཡིན་ཙང་དེ་ཚོ་ལ་གནད་འགག་དཔེ་ཟབ་པོ་དང་གལ་ཆེན་པོ་ཡོད་རེད། དེ་འདྲ་ཡིན་དུས་ང་རང་ཚོ་དང་པོ་གཞི་ཡག་པོ་མ་ནོར་བ་བྱས་ནས་དེའི་ཁར་བརྩོན་འགྲུས་བསྐྱེད་ནས་ཡང་ནས་ཡང་དུ་ཉམས་ལེན་བསྐྱངས་ནས་བསྒོམ་ཐུབ་པ་ཡིན་ན་ནི་ཚེ་གཅིག་ལུས་གཅིག་ལ་སངས་རྒྱས་ཀྱི་གོ་འཕང་ཐོབ་པའི་ལམ་འདི་ཡིན་གསུངས་པ་རེད། དེ་དག་གིས་ལྷག་མཐོང་སྒོམ་གྱི་རིམ་པ་བསྟན་ཟིན་ནས།
གསུམ་པ་ཟུང་འཇུག་གི་རྣལ་འབྱོར་དེའི་མཚན་གྱི་རྣམ་གྲངས་ནི།
ཡིད་བྱེད་བྲལ་བ་འདི་ནི་ཕྱག་རྒྱ་ཆེ། །
མཐའ་དང་བྲལ་བ་དབུ་མ་ཆེན་པོ་ཡིན། །
འདི་ནི་ཀུན་འདུས་རྫོགས་ཆེན་ཞེས་ཀྱང་བྱ། །
གཅིག་ཤེས་ཀུན་དོན་རྟོགས་པའི་གདེངས་ཐོབ་ཤོག །
ཅེས་པ་ནི། དེ་ཡང་ཕྱག་རྒྱ་ཆེན་པོ་ཞེས་པ་འདི་ནི་རྗེ་མར་པའི་ཞལ་ནས།
ཐེག་པའི་མཐར་ཐུག་སྙིང་པོའི་དོན། །
མཐའ་བྲལ་ཡིད་ལ་མི་བྱེད་པར། །
ཆོས་ཕྱག་རྒྱ་ཆེ་ལ་ངོ་སྤྲོད་བགྱིས། །
ཞེས་གསུངས་པ་བཞིན་མཻ་ཏྲི་པས་ཁོང་ལ་དེ་ལྟ་བུའི་གདམས་ངག་གནང་ནས། ཕྱག་རྒྱ་ཆེན་པོ་ནི་ཐེག་པ་ཐམས་ཅད་ཀྱི་མཐར་ཐུག་པའི་སྙིང་པོའི་དོན་ཡིན་ཏེ། སངས་རྒྱས་བཅོམ་ལྡན་འདས་ཀྱིས་ཐེག་པའི་རྣམ་གྲངས་དཔག་ཏུ་མེད་པར་གསུངས་པ་དེ་ཐམས་ཅད་ཀྱི་མཐར་ཐུག་སྙིང་པོའི་དོན་དེ་གང་རེད་ཟེར་ན། མཐའ་བྲལ་ཞེས་མཐའ་བཞི་དང་། མཐའ་བརྒྱད་དང། མཐའ་ཐམས་ཅད་བྲལ་བའི་གནས་ལུགས་ཕྱག་རྒྱ་ཆེན་པོ་ངོ་མ་དེ་ལ་ཡིད་བྱེད་དང་བྲལ་བ། འདི་འདྲ་ཡིན། འདི་འདྲ་མིན་སྙམ་མཁན་གྱི་བློའི་གཏད་སོ་ཐམས་ཅད་དང་བྲལ་བ་དེ་ལ་ཡིད་བྱེད་དང་བྲལ་བ་ཞེས་བྱ། ཡིད་བྱེད་བྲལ་བ་ཞེས་པ་དེ་ཡང་ཡིད་བྱེད་ཐམས་ཅད་བཀག་ནས་ཐམས་ཅད་མེད་པ་ཡིན་བསམ་ནས་བློ་ལ་བཟོས་ཏེ་བསྒོམ་ན་དེ་འགྲིག་གི་ཡོད་མ་རེད། དེ་ཕྱག་རྒྱ་ཆེན་པོ་མ་རེད། ད་ལྟའི་ཡིད་བྱེད་བྲལ་བ་ཞེས་པ་དེ་ནི་སེམས་ཁོ་རང་གིས་ཕྱག་རྒྱ་ཆེན་པོ་སེམས་ཀྱི་གནས་ལུགས་ཀྱི་ངོ་བོ་ལ་ཡིད་ལ་བྱེད་པ་ཐམས་ཅད་རང་བཞིན་གྱིས་ཁོ་རང་ནང་ནས་ཚུར་བྲལ་ཡོང་གི་ཡོད་རེད། དེའི་སྒང་ལ་མ་བཅོས་པར་བཞག་པ་དེ་ལ་ཕྱག་རྒྱ་ཆེན་པོ་ཞེས་ཟེར་བ་རེད། རང་བཞིན་གྱིས་ནང་ནས་ཚུར་དེ་ལྟ་བུའི་ཡིད་བྱེད་དང་མ་བྲལ་ན། བློ་ཡིས་བྱས་ནས་ཡིད་བྱེད་ཐམས་ཅད་དང་བྲལ་བ་ཡིན་བསམ་བསྡད་ན་དེ་ནི་ཧ་ཤང་གི་ལྟ་བ་ཟེར་མཁན་དེ་འདྲ་ཡིན་པར་གསུངས་འདུག ཡིད་བྱེད་བྲལ་བ་ཞེས་པ་དེ་ཡང་ཁ་ཤས་ཀྱིས་བཀག་པ་གནང་སྟེ་སྔ་མོ་བོད་ལ་ང་རང་ཚོ་ཧ་ཤང་གི་ལྟ་བ་རེད་ཟེར་མཁན་འདྲ་བོ་དེ་འདྲ་བྱུང་ཡོད། དེ་ནི་ལྟར་སྣང་ལས་དོན་དུ་སྒྲ་མཐུན་ཙམ་ལས་དོན་ལ་འཕགས་ཀྱི་ཁྱད་པར་ཆེན་པོ་ཡོད། དེས་ན་བླ་མ་གོང་མ་རྣམས་ཀྱིས་སྒྲ་གཅིག་པ་ཡིན་ན་ཡང་དོན་གྱི་སྒོ་ནས་ཁྱད་པར་འཕགས་པའི་ཚུལ་ཟབ་ཅིང་རྒྱས་པ་དེ་འདྲ་གསུངས་འདུག དེ་ཡང་ཏཻ་ལོ་པའི་ཞལ་ནས།
སེམས་ལ་གཏད་སོ་མེད་ན་ཕྱག་རྒྱ་ཆེ། །
དེ་ལ་གོམས་ཞིང་འདྲིས་ན་བླ་མེད་བྱང་ཆུབ་ཐོབ། །
ཅེས་གཏད་སོ་བྲལ་བ་ཟེར་ན་རེད། ཡིད་བྱེད་བྲལ་བ་ཟེར་ན་རེད། བློ་བྲལ་ཟེར་ན་ཡང་རེད། དེ་ཚོ་དོན་གཅིག་པ་ཆགས་ཀྱི་ཡོད། དེ་ཡིན་དུས་ཡིད་བྱེད་ཐམས་ཅད་དང་བྲལ་བ་འདི་ཕྱག་རྒྱ་ཆེན་པོ་དང་། མཐའ་ཐམས་ཅད་དང་བྲལ་བ་དེ་ལ་དབུ་མ་ཆེན་པོའི་མཚན་བཏགས་ཀྱི་ཡོད་རེད། མདོར་ན་ཡིད་བྱེད་དང་བྲལ་བའི་ཕྱག་རྒྱ་ཆེན་པོ་ནི་མཐའ་དང་བྲལ་བའི་དབུ་མ་ཆེན་པོའང་འདི་ཉིད་ཡིན། ཕྱག་རྒྱ་ཆེན་པོ་འདི་ལས་ལོགས་སུ་གྱུར་པའི་དབུ་མ་ཆེན་པོ་ཞིག་ཡོད་མ་རེད། དེས་ན་ཕྱག་རྒྱ་ཆེན་པོ་འདི་མཐའ་ཐམས་ཅད་དང་བྲལ་བས་དབུ་མ། ཕྱག་རྒྱ་ཆེན་པོ་འདི་ལ་འཁོར་བ་དང་མྱ་ངན་ལས་འདས་པའི་ཆོས་ཐམས་ཅད་མ་འདུས་པ་དང་མ་རྫོགས་པ་གཅིག་ཀྱང་མེད་པའི་ཕྱིར་ན་འདི་ནི་ཀུན་འདུས་རྫོགས་པ་ཆེན་པོ་ཞེས་ཀྱང་བྱ། རྫོགས་པ་ཆེན་པོ་ཞེས་པ་དེ་ཡང་ཕྱག་རྒྱ་ཆེན་པོའི་གནས་ལུགས་ཀྱི་ངོ་བོ་འདི་ལས་ལོགས་སུ་གྱུར་པའི་རྫོགས་པ་ཆེན་པོ་གཅིག་མེད། འཁོར་འདས་ཀྱི་ཆོས་ཐམས་ཅད་འདི་ལ་མ་འདུས་པ་མེད་པར་འདི་ལ་རྫོགས་པས་ན་རྫོགས་པ་ཆེན་པོ་ཡིན། འདི་ཐམས་ཅད་མཚན་གྱི་རྣམ་གྲངས་ཡིན། དོན་གཅིག་ལ་མཚན་གྱི་རྣམ་གྲངས་སོ་སོར་བཏགས་པ་མ་གཏོགས་ཁྱད་པར་མེད། འདི་ཡི་གནད་གཅིག་ཤེས་པ་ཡིན་ན་ཕྱག་རྒྱ་ཆེན་པོའི་གནད་ཤེས་པ་ཡིན། གནད་གཅིག་གིས་ཆོས་ཀུན་གྱི་དོན་གནད་ཐམས་ཅད་དེས་རྟོགས་པས། དེ་ལྟ་བུ་རྟོགས་པའི་གདེངས་དེ་ཐོབ་པར་ཤོག་ཅེས་མཚན་གྱི་རྣམ་གྲངས་བསྟན་པ་རེད།
གཉིས་པ་ཉམས་རྟོགས་སྐྱེ་ཚུལ་ལ་གཉིས། ཉམས་དང་། རྟོགས་པའོ། །དང་པོ་ཉམས་ནི།
ཞེན་པ་མེད་པའི་བདེ་ཆེན་རྒྱུན་ཆད་མེད། །
མཚན་འཛིན་མེད་པའི་འོད་གསལ་སྒྲིབ་གཡོགས་བྲལ། །
བློ་ལས་འདས་པའི་མི་རྟོག་ལྷུན་གྱིས་གྲུབ། །
རྩོལ་མེད་ཉམས་མྱོང་རྒྱུན་ཆད་མེད་པར་ཤོག །
ཅེས་པ་ནི། དེ་ལྟ་བུའི་ཞི་ལྷག་ཟུང་འཇུག་གི་ལམ་འདི་བསྒོམས་པ་ལ་བརྟེན་ནས། བདེ་བའི་ཉམས་དང། གསལ་བའི་ཉམས་དང་། མི་རྟོག་པའི་ཉམས་གསུམ་བསྟན་པ་རེད། དེ་ཡང་ཞེན་པ་དང་ཞེན་ཆགས་མེད་པའི་བདེ་བ་ཆེན་པོའི་ཉམས་རྒྱུན་ཆད་མེད་པ་སྐྱེ་བ་དང། ཡང་མཚན་འཛིན་དང་རྣམ་རྟོག་དེ་འདྲ་མེད་པའི་འོད་གསལ་སྒྲིབ་གཡོགས་ཐམས་ཅད་དང་བྲལ་བའི་ཉམས་སྐྱེ་བ་དང། བློ་ལས་འདས་པའི་མི་རྟོག་ལྷུན་གྱིས་གྲུབ་པའི་ཉམས་སྐྱེ་བ་དང། མདོར་ན་བདེ་གསལ་མི་རྟོག་པའི་ཉམས་གསུམ་པོ་དེ་འབད་པ་དང་རྩོལ་བ་མེད་པར་ཉམས་མྱོང་རྒྱུན་ཆད་མེད་པ་སྐྱེ་བར་ཤོག་ཅེས་གསུངས་པ་རེད། བདེ་གསལ་མི་རྟོག་པའི་ཉམས་གསུམ་པོ་དེ་ལ་ཡང་འཛིན་པ་དང་ཞེན་ཆགས་བྱས་ན་ལམ་གོལ་དོགས་དང་ནོར་དོགས་འཁྱར་དོགས་ཡོད་པས་འཛིན་པའི་རྒྱ་ལས་གྲོལ་བ་ཞིག་ངེས་པར་དུ་དགོས་པ་རེད།
གཉིས་པ་རྟོགས་པ་སྐྱེ་ཚུལ་ནི།
བཟང་ཞེན་ཉམས་ཀྱི་འཛིན་པ་རང་སར་གྲོལ། །
ངན་རྟོག་འཁྲུལ་པ་རང་བཞིན་དབྱིངས་སུ་དག །
ཐ་མལ་ཤེས་པ་སྤང་བླང་བྲལ་ཐོབ་མེད། །
སྤྲོས་བྲལ་ཆོས་ཉིད་བདེན་པ་རྟོགས་པར་ཤོག །
ཅེས་པ་ནི། བཤད་མ་ཐག་པ་བདེ་བ་དང། གསལ་བ་དང། མི་རྟོག་པའི་ཉམས་བཟང་པོ་དེ་ལ་ཡང་འཛིན་པ་ཤོར་ནས་དེ་ལ་དངོས་པོར་འཛིན་ཏེ་ཞེན་འཛིན་བྱས་ན་དེས་ནི་ལམ་གོལ་འགྲོ་གི་ཡོད་རེད། དེ་འདྲ་ཡིན་དུས་བཟང་པོའི་ཉམས་འཛིན་པ་དེ་ལ་འཛིན་པ་རང་སར་གྲོལ་བ་དང། ངན་པའི་རྣམ་པར་རྟོག་པ་ལ་སོགས་པ་ངན་པའི་ཉམས་འཁྲུལ་པ་ལ་འཛིན་ཆགས་བྱུང་ན་ངན་རྟོག་འཁྲུལ་པ་དེ་དག་རང་བཞིན་གྱིས་དབྱིངས་སུ་དག་པ་ཞིག་དགོས་པ་རེད། མདོར་ན་བཟང་ངན་གྱི་འཁྲུལ་རྟོག་ཐམས་ཅད་དབྱིངས་སུ་དག་པའི་ཐ་མལ་གྱི་ཤེས་པ་གྲུབ་མཐའི་བློ་ཡིས་མ་བཅོས་པ་འདི་ལ་ཐ་མལ་ཤེས་པ་ཞེས་ཟེར། དེ་ནི་གྲུབ་མཐའི་བློ་ཡིས་མ་བརྟགས་པའི་རང་བཞིན་གྱི་གནས་ལུགས་ཐ་མལ་ཤེས་པ་དེ་ནི།
འདི་ལ་བསལ་བྱ་ཅི་ཡང་མེད། །
བཞག་པར་བྱ་བ་ཅུང་ཟད་མེད། །
ཡང་དག་ཉིད་ལ་ཡང་དག་བལྟ། །
ཡང་དག་མཐོང་ན་རྣམ་པར་གྲོལ། །
ཅེས་གསུངས་པ་ནང་བཞིན་གྱི་སྤང་བླང་སྟེ་ངན་པའི་སྐྱོན་སྤངས་ནས་ཕར་གྲོལ་འགྲོ་ཡག་དང། བཟང་པོའི་ཡོན་ཏན་ཚུར་བླངས་ནས་ཐོབ་ཡོང་ཡག་མེད་ཅིང་སྤང་བླང་བྲལ་ཐོབ་མེད་པ། སྤྲོས་པ་ཐམས་ཅད་དང་བྲལ་བའི་ཆོས་ཉིད་ཀྱི་བདེན་པ་དེ་ཉིད་མངོན་སུམ་དུ་རྟོགས་པར་ཤོག་ཅེས་པ་དེ་དག་གིས་ཕྱག་རྒྱ་ཆེན་པོའི་གཞི་ལམ་འབྲས་གསུམ་དང་ལྟ་སྒོམ་སྤྱོད་གསུམ་གྱི་ཁྲིད་བསྟན་པའོ། །
གསུམ་པ་བརྩེ་སྟོང་ཟུང་འཇུག་གི་ཉམས་ལེན་སྨོན་པ་ལ་གཉིས། སྙིང་རྗེ་ངོས་བཟུང་བ། དེ་སྟོང་ཉིད་དང་ཟུང་དུ་འཇུག་ཚུལ་ལོ། །དང་པོ་སྙིང་རྗེ་ངོས་བཟུང་བ་ནི།
འགྲོ་བའི་རང་བཞིན་རྟག་ཏུ་སངས་རྒྱས་ཀྱང། །
མ་རྟོགས་དབང་གིས་མཐའ་མེད་འཁོར་བ་འཁྱམས། །
སྡུག་བསྔལ་མུ་མཐའ་མེད་པའི་སེམས་ཅན་ལ། །
བཟོད་མེད་སྙིང་རྗེ་རྒྱུད་ལ་སྐྱེ་བར་ཤོག །
ཅེས་པ་ནི། འགྲོ་བ་སེམས་ཅན་ཐམས་ཅད་ཀྱི་དངོས་པོ་གཤིས་ཀྱི་རང་བཞིན་གནས་ལུགས་དུས་རྟག་ཏུ་སངས་རྒྱས་ཡིན་ན་ཡང་དེ་ལྟ་བུའི་དོན་འདི་མ་རྟོགས་པའི་དབང་གིས་མཐའ་མེད་འཁོར་བའི་གནས་སུ་འཁྱམས་ཏེ་སྡུག་བསྔལ་དཔག་ཏུ་མེད་པ་མྱོང་བསྡད་པའི་སེམས་ཅན་མུ་མཐའ་མེད་པ་དེ་རྣམས་ལ་བཟོད་དུ་མེད་པའི་སྙིང་རྗེ་ཆེན་པོ་རྒྱུད་ལ་སྐྱེ་བར་ཤོག་ཅེས་པའོ། །
གཉིས་པ་སྙིང་རྗེ་དེ་སྟོང་ཉིད་དང་ཟུང་དུ་འཇུག་ཚུལ་ནི།
བཟོད་མེད་སྙིང་རྗེའི་རྩལ་ཡང་མ་འགགས་པའི། །
བརྩེ་དུས་ངོ་བོ་སྟོང་དོན་རྗེན་པར་ཤར། །
ཟུང་འཇུག་གོལ་ས་བྲལ་བའི་ལམ་མཆོག་འདི། །
འབྲལ་མེད་ཉིན་མཚན་ཀུན་ཏུ་བསྒོམ་པར་ཤོག །
ཅེས་པ་ནི། བརྩེ་བ་སྙིང་རྗེ་ཆེན་པོ་བཟོད་དུ་མེད་པ་དེ་ཡང་དེའི་རྩལ་མདངས་མ་འགགས་པ། མ་འགགས་པ་དེའི་ངོ་བོ་ཡང་རང་བཞིན་གྱིས་མ་གྲུབ་པ་སྟོང་པ་ཡིན་པས། དེ་ནི་སྙིང་རྗེའི་ངོ་བོ་སྟོང་པ། སྟོང་ཉིད་སྙིང་རྗེའི་སྙིང་པོ་ཅན་ཏེ་སྟོང་ཉིད་ཀྱི་རྣམ་པ་དེ་ཉིད་སྙིང་རྗེ། སྙིང་རྗེའི་ངོ་བོ་དེ་ཉིད་སྟོང་པ་སྟེ། བརྩེ་སྟོང་ཟུང་དུ་འཇུག་པ་དེ་ནི་སྟོང་ཉིད་སྙིང་རྗེ་ཡ་མ་བྲལ་བ། སྙིང་རྗེ་ཀུན་རྫོབ་བྱང་ཆུབ་ཀྱི་སེམས་དང། སྟོང་ཉིད་དོན་དམ་བྱང་ཆུབ་ཀྱི་སེམས་ཏེ་མདོར་ན་བྱང་ཆུབ་ཀྱི་སེམས་རྣམ་པ་གཉིས་ཡ་མ་བྲལ་བ་དེ་ནི་བྱང་ཆུབ་ཀྱི་སེམས་ཟེར་ན་རེད། བརྩེ་སྟོང་ཟུང་དུ་འཇུག་པ་ཟེར་ན་རེད་དོན་གཅིག་པ་རེད། དེ་ལྟ་བུའི་སྟོང་ཉིད་སྙིང་རྗེ་ཟུང་དུ་འཇུག་པའི་ལམ་འདི་ནི་ལམ་ལོག་པའམ། གོལ་བའམ། ནོར་བ་ལ་སོགས་པ་ཐམས་ཅད་དང་བྲལ་བའི་ལམ་མཆོག་ཏུ་གྱུར་པ་ཡིན་པས་ན། དེ་ལྟ་བུའི་ལམ་མཆོག་སྟོང་ཉིད་སྙིང་རྗེ་གཉིས་པོ་འདི་དུས་རྟག་ཏུ་འབྲལ་བ་མེད་པ་ཉིན་མཚན་ཀུན་ཏུ་རང་གི་རྒྱུད་ལ་བསྒོམ་པར་ཤོག་ཅེས་པས་བརྩེ་སྟོང་ཟུང་འཇུག་ལམ་གྱི་སྙིང་པོ་ཡིན་པར་བསྟན་པ་རེད།
ལྔ་པ་ལམ་མཐར་ཕྱིན་པའི་འབྲས་བུ་ལ་སྨོན་པ་ནི།
བསྒོམས་སྟོབས་ལས་བྱུང་སྤྱན་དང་མངོན་ཤེས་དང། །
སེམས་ཅན་སྨིན་བྱས་སངས་རྒྱས་ཞིང་རབ་སྦྱངས། །
སངས་རྒྱས་ཆོས་རྣམས་འགྲུབ་པའི་སྨོན་ལམ་རྫོགས། །
རྫོགས་སྨིན་སྦྱངས་གསུམ་མཐར་ཕྱིན་སངས་རྒྱས་ཤོག །
ཅེས་པ་ནི། དེ་ལྟ་བུའི་ཕྱག་རྒྱ་ཆེན་པོའི་ཞི་ལྷག་གི་ལམ་འདི་བསྒོམས་པ་ལ་བརྟེན་ནས་བསྒོམས་པའི་སྟོབས་ལས་བྱུང་བའི་ཡོན་ཏན་སྤྱན་ལྔ་དང་མངོན་པར་ཤེས་པ་ལྔ་ལ་སོགས་པའི་ཡོན་ཏན་དེ་ཚོ་རང་གི་རྒྱུད་ལ་ཐོབ། དེའི་སྒོ་ནས་སེམས་ཅན་རྣམས་མ་སྨིན་པ་སྨིན་པར་བྱེད། མ་དག་པའི་སྣོད་ཀྱི་འཇིག་རྟེན་ཐམས་ཅད་དག་པ་སངས་རྒྱས་ཀྱི་ཞིང་རྣམས་ཀྱིས་རབ་ཏུ་སྦྱངས། སངས་རྒྱས་རྣམས་ཀྱི་ཆོས་སམ་སྐུ་དང་ཡེ་ཤེས་ལ་སོགས་པའི་ཡོན་ཏན་ཐམས་ཅད་འགྲུབ་པའི་སྨོན་ལམ་ཡོངས་སུ་རྫོགས་པ་དང་། མདོར་ན་རྫོགས་སྨིན་སྦྱངས་གསུམ་དེ་ཐམས་ཅད་མཐར་ཕྱིན་ནས་མངོན་པར་རྫོགས་པར་སངས་རྒྱས་པར་ཤོག་ཅེས་པའོ། །
རྩ་བའི་ས་བཅད་གསུམ་པ་སྨོན་ལམ་གྱི་མཇུག་བསྡུ་བ་ལ་གཉིས། དངོས་དང་། མཛད་བྱང་ངོ་། །དང་པོ་དངོས་ནི།
ཕྱོགས་བཅུའི་རྒྱལ་བ་སྲས་བཅས་ཐུགས་རྗེ་དང། །
རྣམ་དཀར་དགེ་བ་ཇི་སྙེད་ཡོད་པའི་མཐུས། །
དེ་ལྟར་བདག་དང་སེམས་ཅན་ཐམས་ཅད་ཀྱི། །
སྨོན་ལམ་རྣམ་དག་ཇི་བཞིན་འགྲུབ་གྱུར་ཅིག །
ཅེས་པ་ནི། དེ་ལྟ་བུའི་གོང་དུ་ཇི་ལྟར་བཏབ་པའི་སྨོན་ལམ་དེ་ཡང་ཕྱོགས་བཅུའི་རྒྱལ་བ་སྲས་དང་བཅས་པའི་ཐུགས་རྗེ་དང་རང་ཉིད་ཀྱི་ལྷག་བསམ་རྣམ་པར་དཀར་བའི་དགེ་བ་ཇི་སྙེད་ཡོད་པའི་མཐུ་ལ་བརྟེན་ནས་ཇི་ལྟར་གོང་དུ་བཏབ་པའི་སྨོན་ལམ་དེ་དག་ཐམས་ཅད་བདག་དང་སེམས་ཅན་ཐམས་ཅད་ཀྱིས། སྨོན་ལམ་རྣམ་པར་དག་པ་ཇི་ལྟར་བཏབ་པ་དེ་བཞིན་དུ་འགྲུབ་པར་གྱུར་ཅིག་སྟེ་དེ་ཐམས་ཅད་འགྲུབ་པར་ཤོག་ཅེས་པས་སྨོན་ལམ་གྱི་མཐའ་བསྡུས་པའོ། །
གཉིས་པ་མཛད་བྱང་ནི།
ཞེས་སོ། །ཕྱག་རྒྱ་ཆེན་པོའི་སྨོན་ལམ་འདི་ནི་ཞེ་དྲག་གི་དོན་འདུས་པ་དང། གནད་ཟབ་པོ། བྱིན་རླབས་ཆེན་པོ་དེ་འདྲ་ཡིན་པ་རེད། འདི་ང་རང་ཚོ་བཀའ་བརྒྱུད་པ་ཚང་མས་དུས་རྟག་ཏུ་འདོན་བསྡད་ཡོད་པ་རེད། ཕལ་ཆེར་ཚང་མའི་བློ་ལ་ཡོད་རེད། རྩ་བ་འདི་བློ་ལ་ཡོད་པ་ཡིན་དུས་སྟབས་བདེ་པོ་རེད། དེ་འདྲ་ཡིན་དུས་འདིའི་འདོན་པའི་སྐབས་སུ་དོན་དག་ལ་སོ་སོས་ཅུང་ཟད་བསམ་བློ་བཏང་། མ་ཤེས་པ་ཡོད་ན་བླ་མ་ལ་བཀའ་འདྲི་ཞུས། གནད་འདི་དག་ཅུང་ཟད་ཤེས་ནས་ཕྱག་ཆེན་གྱི་སྒོམ་ཞིག་བརྒྱབ་པ་ཡིན་ན་སྐབས་དེ་ལ་ཞེ་དྲག་ཕན་ཐོགས་ཆེན་པོ་རེད། གཞི་ག་རེ་ཡིན་པ། ལམ་འབྲས་བུ་ལྟ་བ་སྤྱོད་པ་དེ་ཚོ་ཚང་མ་ཧ་གོ་གི་འདུག་ག དེ་ནས་དེའི་རྗེས་ལ་ཞི་གནས་དང་ལྷག་མཐོང་ག་རེ་ཡིན་། དེ་གཉིས་སྒོམ་ཚུལ་ག་འདྲ་ཡིན་དེ་ཚོ་གསལ་པོ་ཡོད་པས་ཕན་ཐོགས་ཆེན་པོ་ཡོད་རེད། རྩ་བ་འདི་བློ་ལ་ཡོད་དུས་དེ་མར་ངག་ཐོག་ནས་དྲན་གསོ་བྱེད་ཀྱིན་བྱེད་ཀྱིན་བྱས་ནས་འདོན་བསྒོམ་སྦྲག་མ་བྱས་པ་ཡིན་ན་དེ་ཕན་ཐོགས་ཆེན་པོ་རེད། དང་པོ་རྩ་བ་དེའི་དོན་ཡག་པོ་ཤེས་པར་བྱས། དེ་ནས་དེའི་སྒང་ལ་རིམ་པས་རིམ་པས་དེའི་ཁྲིད་རྒྱས་པ་སི་ཏུ་ཆོས་ཀྱི་འབྱུང་གནས་ཀྱི་ཁྲིད་ཡིག་རྒྱས་པ་གྲུབ་པ་མཆོག་གི་ཞལ་ལུང་། སྨན་སྡོང་མཚམས་པ་རིན་པོ་ཆེའི་ཁྲིད་ཡིག་འགྲེལ་ཆུང་དྭགས་བརྒྱུད་དགོངས་རྒྱན། དེ་ལས་བསྡུས་པ་ཀརྨའི་མཁན་པོས་གསུངས་པའི་ཁྲིད་བསྡུས་བདུད་རྩིའི་བུམ་བཟང་སོགས་ལ་མཇལ་ནས་མཁྱེན་པ་བྱེད་དགོས་པ་དེ་ཤིན་ཏུ་གལ་ཆེན་པོ་རེད། ང་རང་ཚོ་བཀའ་བརྒྱུད་པའི་ཡོད་ན་མེད་ན་གལ་ཆེ་ཤོས་ཀྱི་ཕ་ཆོས་ལྟ་བུ་དེ་ཕྱག་རྒྱ་ཆེན་པོ་རེད། ཕྱག་རྒྱ་ཆེན་པོའི་ལྟ་སྒོམ་སྤྱོད་གསུམ་ཁྲིད་ཀྱི་རྣམ་གཞག་ཡག་པོ་གཅིག་ཤེས་པ་ཡིན་ན་དེའི་ནང་ལ་ཟབ་གནད་མ་ཚང་བ་མེད་པ་དེ་འདྲ་ཡོང་གི་འདུག་ག དེ་འདྲ་ཡིན་དུས་དེ་ཞེ་དྲག་གལ་ཆེན་པོ་རེད།
དེ་ནས་ད་གིན་བོད་ཆོས་སློབ་དཔོན་བླ་མ་ཀརྨ་སྟོབས་ལྡན་ལགས་ནས། རྩེ་གཅིག སྤྲོས་བྲལ། རོ་གཅིག སྒོམ་མེད་བཞིའི་དོན་ཅུང་ཟད་བཤད་རོགས་གསུངས་སོང་། ཡིན་ན་ཡང་དེ་ཚོ་དཔེ་ཐོག་བྲོ་བརྡུང་འདྲ་བོ་ཅུང་ཟད་ཅིག་ལབ་ན་མ་གཏོགས་གཞན་ང་རང་ལ་ཡང་ཉམས་མྱོང་ཡོད་མ་རེད། དེ་འདྲ་ཡིན་དུས་ཕྱག་རྒྱ་ཆེན་པོ་ཟེར་མཁན་འདི་ད་གིན་ངས་ཞུས་པ་ནང་བཞིན་དང་པོ་ཞི་ལྷག་གཉིས་ངོ་འཕྲོད། དེ་ནས་ངོ་འཕྲོད་པ་ཙམ་དུ་མ་ཡིན་པར་དེའི་དོན་བསྒོམ། དེ་སྒོམ་ཡོངས་དུས་དེ་ནས་རྣལ་འབྱོར་བཞི་གསུམ་བཅུ་གཉིས་ཞེས། དང་པོ་རྩེ་གཅིག་གི་རྣལ་འབྱོར་ཏེ། རྩེ་གཅིག་གི་རྣལ་འབྱོར་ཞེས་པ་འདིའི་རྩ་བ་ཏིང་ངེ་འཛིན་དམིགས་པ་ཞི་ལྷག་གི་དོན་ག་རེ་ཡིན་ན་ཡང་དམིགས་པ་དེའི་ཁར་འཇོག་པའི་སྐབས་ལ་དམིགས་པ་དེ་ཁོ་ནའི་ངང་ལ་ཅུང་ཟད་དམ། ཡུན་རིང་ཙམ་དང་། སོ་སོས་གང་འདོད་འདོད་འདྲ་བོ་གནས་ཐུབ་པ་བྱུང་ན་དེ་ནི་རྩེ་གཅིག་ཡིན་གསུངས་ཡོད། རྩེ་གཅིག་དེ་ལ་ཡང་གནས་ཆ་ཆུང་ངུ་ཡིན་ན་རྩེ་གཅིག་ཆུང་ངུ། གནས་ཆ་སྐྱོན་མེད་ཡིན་ན་འབྲིང། དེ་ནས་གནས་ཆ་ག་ཚད་ཡིན་ན་ཡང་གནས་ཐུབ་ཡག་རྒྱུན་ཆད་མེད་པ་ལྟ་བུ་དེ་འདྲ་བྱུང་ན་དེ་ནས་རྩེ་གཅིག་ཆེན་པོ་ཡིན་པ་རེད། དེ་ལྟ་བུའི་རྩེ་གཅིག་གི་ཉམས་ཡག་པོ་གཅིག་རང་གི་རྒྱུད་ལ་སྐྱེས་ཚར་ན་དེ་ནས་སྤྲོས་བྲལ་རེད། སྤྲོས་བྲལ་ཟེར་རྒྱུ་དེའི་གོ་བ་འདྲ་བོ་རྩ་བ་གང་ཡིན་ཞེ་ན། འཁོར་འདས་ཀྱི་ཆོས་འདི་དག་ཐམས་ཅད་དོན་ལ་རང་བཞིན་གྱིས་མ་གྲུབ་པ་འདི་ལྟར་སྣང་ཞིང་སྲིད་པའི་ཆོས་འདི་དག་ཐམས་ཅད་བློ་ཡིས་བཏགས་ཙམ་ཅིག་མ་གཏོགས་དོན་ལ་རང་བཞིན་གྱིས་མ་གྲུབ་པ། དེ་ཡང་དཔལ་སྤྲུལ་རིན་པོ་ཆེས།
ཀུན་རྫོབ་བརྟགས་ནས་དོན་དམ་གཏན་ལ་ཕོབས། །
དོན་དམ་ངང་ནས་ཀུན་རྫོབ་ཆར་འབེབས་སྟེ། །
བདེན་གཉིས་དབྱེར་མེད་བློ་བྲལ་གཉུག་མའི་གཤིས། །
སྤྲོས་བྲལ་བལྟ་བའི་ངང་ནས་ཡིག་དྲུག་བགྲོངས་། །
ཞེས་གསུངས་པ་ལྟར་མདོར་ན་སྤྲོས་བྲལ་ཟེར་རྒྱུ་འདི་ཆོས་ཐམས་ཅད་སྒྲོ་འདོགས་ཆོད་པ་དེ་ལ་སྤྲོས་བྲལ་ཞེས་རྩེ་གཅིག་གི་ཉམས་སྣང་ཡིན་གསུངས་ཡོད། མདོར་ན་རྩེ་གཅིག་ཟེར་དུས་སེམས་དམིགས་པའི་ཁ་ལ་ཅུང་ཟད་གནས་པ་ལ་རྩེ་གཅིག སྤྲོས་བྲལ་ཟེར་དུས་འཁོར་འདས་ཀྱི་ཆོས་ཐམས་ཅད་ལ་སྒྲོ་འདོགས་ཆོད་ནས་ལྟ་བའི་གནས་ཚུལ་ལ་སྔ་མ་ལྟར་སྣང་བ་སེམས་སུ་གྲུབ། སེམས་སྐྱེ་མེད་གཏན་ལ་ཕབ་ནས་ཕྱི་ནང་གི་ཆོས་ཐམས་ཅད་ལ་ཐེ་ཚོམ་ཆོད་པ་དེ་ལ་སྤྲོས་བྲལ་ཞེས་གསུངས་པ་རེད། དེ་ལ་ཡང་ཆུང་ངུ་དང། འབྲིང་དང། ཆེན་པོ་སོ་སོས་སྤྲོས་བྲལ་གྱི་རྩལ་རྫོགས་མ་རྫོགས་ཀྱི་སྒོ་ནས་བཞག་པ་རེད། དེ་ནས་དེའི་སྟེང་ལ་རོ་གཅིག་སྟེ། རོ་གཅིག་ཞེས་པ་འདི་དཔལ་སྤྲུལ་རིན་པོ་ཆེས་འདི་འདྲ་ཞིག་གསུངས་འདུག
སྣང་བའི་སྟེང་དུ་སེམས་ཀྱི་ཞེན་པ་ཆོད། །
སེམས་ཀྱི་སྟེང་དུ་སྣང་བའི་བརྫུན་ཕུག་བརྡིབ། །
སྣང་སེམས་གཉིས་མེད་རྒྱ་སྤྲུལ་འཆར་བ་གཅིག །
རོ་གཅིག་རྟོགས་པའི་ངང་ནས་ཡིག་དྲུག་བགྲོངས། །
ཞེས་གསུངས་པ་ལྟར། ཕྱི་སྣང་བའི་ཡུལ་ལ་སེམས་ཀྱིས་ཕར་ཞེན་ཅིང་འཛིན་པ་ཐམས་ཅད་ཆོད་ནས་ཡུལ་ལ་ཞེན་པ་སྣང་བའི་སྟེང་དུ་སེམས་ཀྱི་ཞེན་པ་ཆོད། ཕྱིའི་སྣང་བ་ད་ལྟ་སྣང་གྲགས་ཀྱི་ཆོས་ཐམས་ཅད་སེམས་ཀྱིས་བཏགས་པ་ཙམ་ཅིག་མ་གཏོགས་མེད་པ་ཡིན་དུས་བརྫུན་ཕུག་བརྡིབ། སྣང་སེམས་གཉིས་རོ་གཅིག་ཏུ་གྱུར་པ་དེ་ལ་རོ་གཅིག་ཞེས་གསུངས་པ་རེད། སྣང་སེམས་གཉིས་ཡུལ་དང་ཡུལ་ཅན་གཉིས་སུ་སྣང་བསྡད་ཀྱིས་ཡོད་རེད། དེ་ཡུལ་དང་ཡུལ་ཅན་གཉིས་སུ་མེད་པར་རྟོགས་པའི་སྐབས་ལ་དེ་ལ་རོ་གཅིག་གི་རྟོགས་པ་ཡིན་གསུངས་འདུག དེའི་སྟེང་ལ་སྒོམ་མེད་གསུངས་པ་རེད། སྒོམ་མེད་ཅེས་པ་འདི་ལ་དཔལ་སྤྲུལ་རིན་པོ་ཆེའི་ཞལ་ནས།
སེམས་ཀྱི་རང་བཞིན་རིག་སྟོང་གཉུག་མར་གྲོལ། །
རིག་པའི་རང་རྩལ་སེམས་ཐོག་རང་སར་དག །
སེམས་རིག་གཉིས་མེད་རྒྱ་སྤྲུལ་འཆར་བ་བྱ། །
སྒོམ་མེད་ཆོས་སྐུའི་ངང་ནས་ཡིག་དྲུག་བགྲོངས། །
ཞེས་དེ་འདྲ་ཞིག་གསུངས་ཡོད། དོན་དག་གཅིག་པ་རེད། ཚང་མ་ཕྱག་རྒྱ་ཆེན་པོའི་སྐབས་བཞིན་སེམས་ཀྱི་རང་བཞིན་རིག་སྟོང་གཉུག་མའི་ངོ་བོ་རུ་ཐག་ཆོད་། གདེངས་ཐོབ། དེ་ལ་བརྟན་པ་ཐོབ། དེ་ནས་རིག་པའི་རང་རྩལ་སེམས་ཐོག་རང་སར་དག་ནས་སེམས་རིག་གཉིས་མེད་ཐིག་ལེ་གཅིག་གི་ངང་གསུངས་འདུག སྣང་སེམས་གཉིས་མེད། སེམས་རིག་གཉིས་མེད། མདོར་ན་སྒོམ་མེད་ཅེས་པ་དེ་ནི་བློའི་རྩོལ་བ་རྩ་བ་ནས་བསྟེན་མ་དགོས་པའམ། རྩོལ་བ་བྱེད་མ་དགོས་པ་རང་བཞིན་གྱིས་ཆོས་སྐུའི་ངང་ལ་རྩེ་གཅིག་ཏུ་གཡོ་བ་མེད་པ་དེ་ལ་སྒོམ་མེད་ཅེས། སྒོམ་དུ་མེད་པ། འབད་བརྩོན་རྩ་ནས་མ་དགོས་པ་དེའི་ངང་ལ་གནས་བསྡད་པ་དེ་ལ་སྒོམ་མེད་ཅེས་གསུངས་ཡོད། བློ་གཏན་ཟད་དུ་སོང་བ་སྒོམ་མེད་ཡིན་ཞེས་འཇམ་མགོན་རིན་པོ་ཆེས་ཀྱང་འདི་འདྲ་གསུངས་འདུག དེ་འདྲ་ཡིན་དུས་སྒོམ་མེད་དེ་ལ་ཡང། ཆུང་ངུ་དང། འབྲིང་དང། ཆེན་པོ་ཞེས་སོ་སོར་རྩལ་བློ་ཆེ་ཆུང་གིས་དེ་འདྲའི་དབྱེ་བ་གསུངས་འདུག དེ་འདྲ་ཡིན་དུས་རྣལ་འབྱོར་བཞི་གསུམ་བཅུ་གཉིས་ཞེས། རྩེ་གཅིག་ལ་གསུམ། སྤྲོས་བྲལ་ལ་གསུམ། རོ་གཅིག་ལ་གསུམ། སྒོམ་མེད་ལ་གསུམ་སྟེ་བཅུ་གཉིས་ཀྱི་དབྱེ་བ་གསུངས་ཡོད། དེ་ཚོ་ང་རང་ལ་གང་ཡང་མེད་པ་ཡིན་དུས་ཞེ་དྲག་ཧ་གོ་གི་མིན་འདུག གང་ལྟར་ཕྱག་རྒྱ་ཆེན་པོ་ཟེར་བ་འདི་ཉམས་ལེན་ཡག་པོ་ཞིག་བྱེད་ཐུབ་ན་ལས་སླ་བོ་ཡིན་པ་གང་ཞིག་ལ་ཞེ་དྲག་ས་ཆོད་ཆེན་པོ་ཡིན་པ་རེད། དེ་ཡང་འཇམ་མགོན་བློ་གྲོས་མཐའ་ཡས་ཀྱིས།
ཕྱག་རྒྱ་ཆེན་པོའི་ལྟ་བ་ལ། །
འདི་ཡིན་དཔྱད་ར་མི་འཇུག་ཅིང། །
ཡིད་བྱེད་ཀྱི་ཤེས་པ་རྒྱང་དུ་བསྐྱུར། །
ཕྱག་རྒྱ་ཆེན་པོའི་སྒོམ་པ་ལ། །
འདི་སྙམ་གྱི་འཛིན་སྟངས་མ་མཆིས་སྟེ། །
བློས་བྱས་ཀྱི་སྒོམ་པ་བོར་ལ་ཐོང། །
ཕྱག་རྒྱ་ཆེན་པོའི་སྤྱོད་པ་ལ། །
འདི་བྱེད་ཀྱི་གཏད་སོ་མི་བདོག་པས། །
བྱ་དང་མི་བྱའི་རྟོག་པ་ཕྲོས། །
ཕྱག་རྒྱ་ཆེན་པོའི་འབྲས་བུ་ལ། །
འདི་བསྒྲུབ་ཀྱི་གསར་ཐོབ་མ་མཆིས་སྟེ། །
རེ་དོགས་འདོད་བློ་རིང་དུ་བཏང། །
འདི་བཀའ་བརྒྱུད་ཡོངས་ཀྱི་དགོངས་པའི་མཐིལ། །
སྲས་བཅས་རྒྱལ་བའི་བགྲོད་གཅིག་ལམ། །
སྲིད་པའི་འཁྲུལ་འཁོར་ཟློག་པའི་ཐབས། །
ཚེ་གཅིག་སངས་རྒྱས་ཐོབ་པའི་ཆོས། །
བཀའ་མདོ་རྒྱུད་ཡོངས་ཀྱི་ཉིང་ཁུ་ཡིན། །
ཞེས་གསུངས་པ་བཞིན་ཕྱག་རྒྱ་ཆེན་པོ་འདི་ཞེ་དྲག་ཕན་ཡོན་ཆེན་པོ། བྱིན་རླབས་ཆེན་པོ་དེ་འདྲ་རེད། ད་བྱས་ན་ཁྱེད་རྣམ་པ་ཚོ་ད་ལྟ་ཡག་པོ་རེད་བཞག ཁ་སང་ཞི་གནས་འདི་ཚོ་ཉམས་ལེན་ཡག་པོ་གནང་ནས་བསྒོམས་པ་དེ་ཚོ་དཔེ་ཡག་པོ་རེད། གལ་ཆེ་ཤོས་ནི་ང་རང་ཚོ་གཞི་ལམ་ག་རེ་བསྒོམ་པ་ཡིན་ན་ཡང་ལུས་ཀྱི་བཞུགས་སྟངས་དེ་ལ་རྣམ་སྣང་ཆོས་བདུན་ཟེར་གྱི་འདུག་ག
འོ་དེ་ནི་སྒལ་ཚིགས་མདའ་ལྟར་དྲང་པོར་བསྲང་པ་དང། ལག་པ་མཉམ་གཞག་བྱེད་པ་དང། དཔུང་པ་རྒོད་གཤོག་ལྟར་བརྒྱང་པ་དང། རྐང་པ་རྡོ་རྗེ་སྐྱིལ་ཀྲུང། དེ་ནས་མིག་སྣ་རྩེ་སོར་བཞིའམ་བརྒྱད་ཙམ་ལ་བལྟ་བ་དང། ལྕེ་དང་མཆུ་རང་བབས་སུ་བཞག་པ་དང། མགྲིན་པ་ཡིད་ཙམ་དགུག་པ་བཅས་རྣམ་སྣང་ཆོས་བདུན་གསུངས་ཡོད་པ་རེད། དེ་རྣམས་ང་རང་ཚོ་གང་ཐུབ་ཐུབ་བཅའ་དགོས་པ་རེད། དེ་ལྟར་བྱས་པ་ཡིན་ན་སེམས་གུ་དོག་པོ་མི་ཡོང་བ་དང་། ཏིང་ངེ་འཛིན་གྱི་བར་ཆད་བྱིང་བ་དང། རྒོད་པ་དང་། ཉོན་མོངས་པའི་རྟོག་པ་དེ་ཚོ་མི་འབྱུང་བ་སོགས་ཕན་ཡོན་ཆེན་པོ་གསུངས་ཡོད། གཞན་ཡང་འབྱུང་བ་ལྔའི་རླུང་ཟིན་ཡག་ལ་ཡང་ལུས་གནད་འདི་ཚོའི་ཕན་ཡོན་རེ་རེ་བཞིན་བསྟན་ཡོད། དེ་འདྲ་ཡིན་དུས་དང་པོ་རྣམ་སྣང་ཆོས་བདུན་དེ་ཚོ་ཡག་པོ་བཅའ། དེ་ནས་གལ་ཆེ་ཤོས་རང་གི་ལུས་འདི་ལ་ལྷོད་ཆ་ཞིག་དགོས་ཀྱི་ཡོད་རེད།
རྩ་བ་རྩ་བ་འདྲ་བོ་ལུས་འདི་དཔེ་ལྷོད་པོ་དང་ལྷོད་ཤིག་གེར་བྱས་ནས། དེའི་སྒང་ལ་སེམས་ཀྱི་བཞག་ཐབས་ལ་ཁྲིད་ཡིག་ནང་ནས་གསུངས་པ་བཞིན། འདས་པའི་རྗེས་མ་དཔྱད། མ་འོངས་པའི་མདུན་མི་བསུ། ད་ལྟའི་རྣམ་རྟོག་གི་རྗེས་སུ་མ་འབྲང་བར། ད་ལྟ་ག་རེ་ཡོད་པ་དེའི་སྒང་ལ་མ་བཅོས་པར་ལྷོད་ལ་བཞག་དགོས་པ་གསུངས་ཡོད། མ་གཏོགས་ཕྱག་རྒྱ་ཆེན་པོའི་སྒོམ་ཟེར་དུས་དཔེ་གཟབ་གཟབ་དཔེ་མེད་ཅིག་བསྒོམ་གྱི་ཡིན་བསམ། དམིགས་པ་འདྲ་བོ་བཟོས་ནས་སྒོམ་ཀྱིན་བསྡད་ན་དེ་མི་འགྲིག་པ་རེད། ནམ་རྒྱུན་དང་མ་འདྲ་བར་གཅིག་བཟོ་དགོས་བསམ་ནས་བྱས་བསྡད་ན་དེ་མི་འགྲིག་པ་རེད། དེ་འདྲ་ཡིན་དུས་སེམས་ཁོ་རང་གི་རང་བཞིན་གང་ཡོད་པ་དེའི་ངང་ལ་བསྡད་ནས་བཞག་ན། ཏཻ་ལོ་པའི་ཆོས་དྲུག་ལས། མི་མནོ། མི་བསམ། མི་སེམས་པ་སྟེ། དང་པོ་མི་མནོ་ཞེས་པ་ནི་འདས་པའི་དོན་མ་བསམ། མི་བསམ་ཞེས་པ་དེ་ད་ལྟའི་རྣམ་པར་རྟོག་པ་ཕྱིའི་ཡུལ་ལ་མིག་གིས་གཟུགས་མཐོང་བ་ལ་སོགས་པའི་རྗེས་མི་འགྲོ། མི་སེམས་ཞེས་པ་ནི་ད་ལྟའི་ཤེས་པ་སྐད་ཅིག་མ་འདི་ལ་གོ་དགོས་པ་རེད། མི་བསྒོམ་ཞེས་པ་དེ་ནི་སེམས་གསལ་བ་ཡིན། སྟོང་པ་ཡིན། ཟུང་འཇུག་ཡིན་བསམ་པ་འདྲ་བོ་དེ་འདྲ་བཟོས་ནས་དེ་བསྒོམ་པ་བསྡད་པ་དེ་འདྲའི་མ་བྱེད་ཅེས་པའི་དོན་རེད། མི་དཔྱད་ཅེས་པ་དེ་ནི་ཡང་སེམས་འདི་གང་འདྲ་ཞིག་ཡིན་ནམ། ག་བ་ནས་ཡོང་གི་ཡོད་དམ། གཟུགས་དང་ཁ་དོག་དབྱིབས་ལ་སོགས་པ་གང་འདྲ་ཞིག་ཡིན་ནམ་བསམ་ནས་བརྟག་དཔྱད་མ་བྱེད་ཅེས་པའི་དོན་ཡིན། མི་མནོ། མི་བསམ། མི་སེམས་ཤིང། མི་བསྒོམ། མི་དཔྱད་ཅེས་གནད་ལྔའི་སྒོ་ནས་འདི་བསྟན་པ་རེད། གནད་དྲུག་པ་དེ་རང་སར་བཞག་ཅེས་པ་ནི་བཞག་ཐབས་བསྟན་པ་རེད། བཞག་ཐབས་དེ་ལ་ཡང་རང་སར་ཞེས་པ་འདི་སེམས་ཁོ་རང་གི་རང་བཞིན་གང་ཡིན་པ་དེའི་ཁ་ལ་རང་སར་སྡོད་དགོས་རེད།
དེ་ལྟ་བུའི་རང་སར་བཞག་ན་ང་ཚོ་ནམ་རྒྱུན་ཐ་མལ་པའི་རྟོག་པ་འདྲ་བོ་འགྲོ་གི་མ་རེད་དམ་ཟེར་ན། ཐ་མལ་པ་ལ་དྲན་ཤེས་ཡོད་མ་རེད། དྲན་ཤེས་མེད་པར་རང་སར་བཞག་ན་དེ་འཁྲུལ་པ་རྐྱང་རྐྱང་རེད་དེ་འགྲིག་གི་ཡོད་མ་རེད། དེ་མ་ཡིན་པར་དྲན་ཤེས་ཡོད་པའི་སྒང་ལ་བཟོ་བཅོས་གང་ཡང་མ་བྱས་ནས་རང་སར་རམ་སེམས་ཁོ་རང་གང་ཡོད་པ་དེ་གར་བཞག་དགོས་པར་བསྟན་པ་རེད། བཞག་ཐབས་ཀྱི་གནད་འདི་དག་ཧ་ཅང་གལ་ཆེན་པོ་རེད་འདི་ང་རང་ཚོ་ཧ་གོ་དགོས་རེད། ཁ་ཤས་ཀྱིས་རྣམ་རྟོག་ཤར་ཡོང་བསམ་ནས་རྣམ་རྟོག་བཀག་པ་དང་། རྣམ་རྟོག་སླེབས་ཡོང་བསམ་ནས་འཇིགས་སྐྲག་སྐྱེ་སྣང་བྱེད་ཡག་ལ་སོགས་པ་ཧ་ཅང་ཁག་པོ་བྱེད་ཀྱི་འདུག
ཡང་ཁ་ཤས་གཅིག་ནི་སེམས་ལ་རྣམ་རྟོག་ཤར་ཡོང་བསམ་ནས་དང་པོ་ནས་དོགས་པ་བྱས། རྣམ་རྟོག་སླེབ་ཡོང་དུས་དེས་དཔེ་བསགས་སོང་། ད་ངའི་སྒོམ་འདི་མེད་པ་བཟོས་ཚར་སོང་བསམ་ནས་ཁོང་ཁྲོ་ཟ་སྣང་བྱེད་པ་དང་། དེ་འདྲ་བྱས་ན་སྲོག་རླུང་ཟེར་མཁན་དེ་འདྲ་ཡོང་དོགས་ཡོད་རེད། དེ་འདྲའི་བྱེད་རྒྱུ་ཡོད་མ་རེད། སེམས་ཁོ་རང་ལྷོད་པོར་བཞག་པ་ཡིན་ན། ལྷོད་པ་རབ་ལ་སྒོམ་རབ། ལྷོད་པ་འབྲིང་ལ་སྒོམ་འབྲིང། ལྷོད་པ་ཐ་མ་ལ་སྒོམ་ཐ་མ་གསུངས་ཡོད། དྲན་ཤེས་འདི་ལྷོད་ཉེན་གྱི་མ་རེད། དྲན་ཤེས་ལྷོད་པ་ཡིན་ན་ཐ་མལ་པ་རེད། དྲན་ཤེས་མ་ལྷོད་པའི་སྒང་ནས་ལུས་སེམས་གཉིས་ཀྱི་རྩོལ་བ་ག་ཚད་ལྷོད་ཐུབ་པ་ཡིན་ན་དེ་ལྟ་བུའི་སྒོམ་དེ་འགྲིག་པ་ཡིན་གསུངས་ཡོད། ལུས་སེམས་ཀྱི་རྩོལ་བ་ལྷོད་ནས་བཞག་པ་ཡིན་ན་བུ་ཆུང་ལྷ་ཁང་མཐོང་བ་ལྟ་བུའམ། བླུན་པོས་བ་གླང་འཚོ་བ་ནང་བཞིན་དེ་འདྲའི་ཉམས་ཞིག་ཡོང་གི་ཡོད་གསུངས་འདུག་ག དེ་འདྲ་གཅིག་དགོས་ཀྱི་ཡོད་རེད། དེ་ཡིན་དུས་རྩོལ་བ་ལྷོད་ནས་བཞག་པའི་ཐབས་འདི་ཚོ་མཁྱེན་པར་བྱེད། དེ་ནས་རྣམ་རྟོག་ཤར་ཡོང་གི་འདུག་ན་རྣམ་རྟོག་གི་རྗེས་ལ་ཡང་མ་འགྲོ་བར་བྱས་ནས། རྣམ་རྟོག་ཡོང་བ་ཧ་གོ་ནས་དེའི་རྗེས་ལ་ཡང་མ་འགྲོ། ཡང་རྣམ་རྟོག་དེ་བཀག་ཀྱང་མ་བཀག རྣམ་རྟོག་གི་སྐོར་ལ་བཟང་ངན་གྱི་ངོས་ལེན་རྩ་བ་ནས་མ་བྱས་ན་ཁོ་རང་དྲན་ཤེས་ཀྱི་སྒང་དེ་ལ་བསྡད་ན་རྣམ་རྟོག་ཡལ་འགྲོ་བ་དང་། རྣམ་རྟོག་ཁོ་རང་ཡང་རང་སར་ཕར་ཞི་འགྲོ་གི་འདུག་ག ཁོ་ལ་ངོས་ལེན་བྱེད་ཀྱིན་བསྡད་ན་དེ་ནས་ཡང་མིན་ན་ཁོའི་རྗེས་ལ་འགྲོ་གི་རེད། ཡང་མིན་ན་ཁོ་ཕར་བཀག་དགོས་ཀྱི་རེད། དེ་གཉིས་མ་གཏོགས་གཞན་ཐབས་ཡོད་མ་རེད། ཁོ་ལ་ཁ་ཡ་ཁྱོན་ནས་མ་བྱེད་པར་ཕར་ཁོ་ལ་སྣང་མེད་བྱས་ནས་མ་མཐོང་པ་འདྲ་པོ་བྱས་ནས་བསྡད་པ་ཡིན་ན་ཁོ་རང་རང་སར་ཕར་ཞི་འགྲོ་གི་ཡོད་རེད། དེ་གང་རེད་ཟེར་ན་དྲན་ཤེས་འདི་ཤོར་མི་ཉན་པ་རེད། དྲན་ཤེས་ནི་དྲན་པས་ཟིན་པ་དེ་ཤེས་བཞིན་པ་ཧ་གོ་བསྡད་པ་ཞིག་ལ་གོ་དགོས། སྐབས་སྐབས་ལ་ང་རང་ཚོ་ཕྱག་ཆེན་སྐབས་ལ་དྲན་པ་དང་ཤེས་བཞིན་འདི་གཉིས་གཅིག་པ་འདྲ་པོ་གསུངས་འདུག
མདོར་ན་དྲན་ཤེས་ཞེས་པ་འདི་ཧ་གོ་བསྡད་པ་ཞིག་ལ་གོ་དགོས་ཀྱི་ཡོད། ཧ་མ་གོ་ན་དེ་ནས་དྲན་ཤེས་མེད་པ་རེད། རང་གི་སེམས་པར་གང་ཤར་གྱི་འདུག གང་བྱེད་ཀྱི་འདུག དེ་ཧ་གོ་བསྡད་པ་དེ་ལ་དྲན་ཤེས་ཟེར་གྱི་རེད། དེ་འདྲ་བའི་བཞག་ཐབས་དེ་ཡག་པོ་བྱུང་ན་དེ་ནས་ཞི་གནས་ལ་ཡིན་ན་ཡང་རེད། ལྷག་མཐོང་ཡིན་ན་ཡང་རེད། གང་ལྟར་བླ་མས་ངོ་སྤྲོད་བཏབ་པ་དེ་ཉིད་དེའི་སྒང་ལ་སྒོམ་དགོས་པ་རེད། དེ་ལྟར་རྩེ་གཅིག་ཏུ་སྡུག་རུས་བརྒྱབས་ནས་བསྒོམས་པ་ཡིན་ན་དེ་ནས་ཉམས་མྱོང་ཅུང་ཟད་ཅུང་ཟད་ཤར་ཡོང་གི་རེད། དེ་མ་ཡིན་པར་སེམས་ཟེར་མཁན་འདི་ཚིག་གི་སྒོ་ནས་འགྲེལ་བཤད་མང་པོ་བརྒྱབས་ནས་བླ་མས་ལམ་སང་ངོ་སྤྲད་ཡོང་ཡག་དེ་འདྲ་ཞིག་ཡོད་མ་རེད། འདི་བཤད་ནས་གོ་བ་ཙམ་གྱིས་ཕན་ཐོགས་ཐུབ་ཀྱི་མ་རེད།
འོ་ན་གང་ཡིན་ཞེ་ན་། རང་གི་བླ་མས་བསླབས་པ་དེ་ཚིག་གཅིག་བསླབས་པའམ་གསུངས་པ་དེ་ཉིད་རང་གིས་དོན་དེ་བསྒོམས་ན་ཉམས་མྱོང་སྐྱེ། ཉམས་མྱོང་སྐྱེས་པ་ཡིན་ན་དེ་ནས་གོ་བ་རྒྱ་ཆེན་པོ་ཞིག་འཕྲོད་ཡོང་གི་རེད། འོ་དེ་འདྲ་བྱས་ནས་ཁྱེད་རང་ཚོ་ད་ལན་དུས་སུ་བསྒོམ་གནང་། དེ་ནས་སློབ་དཔོན་གྱིས་དེ་སྔོན་བཀའ་ཁྲིད་དེ་ཚོ་དཔེ་ཡག་པོ་གནང་བཞག་འདུག་ཐུགས་རྗེ་ཆེ། ཞེས་པ་འདི་ནི་སངས་རྒྱས་གཉིས་པ་གུ་རུ་པདྨས་བྱིན་གྱི་བརླབས་པའི་གནས་མཆོག འབྲས་ལྗོངས་ཕོ་ལྡོང་སྒྲུབ་ཁང་ངེས་དོན་དགའ་ཚལ་གླིང་དུ། ཕྱག་ཆེན་བསྟན་པའི་སྒྲོན་མེ་གྲུབ་པའི་དབང་ཕྱུག་ཆེན་པོ་༸སྐྱབས་རྗེ་འབོ་དཀར་རྡོ་རྗེ་འཆང་ཀརྨ་ངེས་དོན་ཆོས་ཀྱི་བློ་གྲོས་མཆོག་གི་ཞལ་སྔ་ནས། ཆུ་ལུག་རྒྱལ་ཟླའི་ཚེས་བཅོ་ལྔ་ཉིན་ཕྱག་ཆེན་སྨོན་ལམ་གྱི་བཀའ་ཁྲིད་ཟབ་མོ་བཀའ་དྲིན་བསྐྱངས་གནང་སྐབས་སྒྲ་འཛིན་འཁོར་ཐག་བཅུག་པ་གཞིར་བཟུང་ནས། བོད་ཆོས་སློབ་དཔོན་ཀརྨ་སྟོབས་ལྡན་མཆོག་གི་ཞལ་སློབ་སྒྲུབ་བླ་མ་འོད་གསལ་ལགས་ནས་ཞལ་བཤུས་གནང་པའི་དཔེ་གཞིར་བཟུང་སྟེ། དཔལ་ལྡན་བླ་མ་གང་གི་གསུང་གདམས་ངག་དཀོན་པའི་རིན་ཆེན་གསེར་ཕྱེ་ལས་ཀྱང་ལྷག་པ་འདི་ཉིད་ལ་ཞབས་ཞུ་བགྱིས་སེམས་ཀུན་ནས་བླངས་ཏེ། འབོ་དཀར་རྩོམ་སྒྲིག་སྡེ་ཚན་ནས་ཞུ་དག་དང་འབྲེལ་སྨན་སྡོང་སྐུ་མཚམས་རིན་པོ་ཆེ་ཀརྨ་ངེས་དོན་བསྟན་རྒྱས་མཆོག་གི་གསུང་ཕྱག་ཆེན་སྨོན་འགྲེལ་དྭགས་བརྒྱུད་དགོངས་རྒྱན་ལྟར་ས་བཅད་གསར་དུ་བསྣན་ཏེ་སྤར་དུ་བསྐྲུན་པའི་དགེ་བས་འགྲོ་བ་ཀུན་གྱི་རྒྱུད་ལ་ངེས་དོན་ཕྱག་རྒྱ་ཆེན་པོའི་རྟོགས་པ་མངོན་དུ་གྱུར་བའི་རྒྱུར་གྱུར་ཅིག དགེའོ།། །།
དཔེ་སྐྲུན་སྨོན་ཚིག
སྟོབས་བཅུ་དབང་ཕྱུག་རྣམ་འདྲེན་ཤཱཀྱའི་གཙོ། །
དེ་སྲས་འཇམ་པའི་དབྱངས་དང་བྱམས་པ་མགོན། །
རིམ་བརྒྱུད་ཤིང་རྟ་གཉིས་སོགས་འཕགས་བོད་ཀྱི། །
དངོས་བརྒྱུད་བླ་མ་རྣམས་ཀྱིས་དགེ་ལེགས་སྩོལ། །
རྒྱལ་དང་དེ་སྲས་རྣམས་ཀྱི་མདོ་སྔགས་ཀྱི། །
གསུང་རབ་རྒྱ་མཚོ་ཆེ་ལས་ངེས༵་དོན༵་གྱི༵། །
མཐར་ཐུག་སྙིང་པོ་ནོར་བུ་དབང་གི་རྒྱལ། །
གྲུབ་བརྙེས་རྣམས་ཀྱི་དགོང༵ས་པའི་རྒྱན༵་དུ་གྱུར། །
འཁོར་ལོའི་མགོན་པོ་འབོ་དཀར་རྡོ་རྗེ་འཆང་། །
གང་གི་ཐུགས་བསྐྱེད་སྐྱ་རེངས་ཀྱིས་དྲངས་པའི། །
ངེས༵་དོན༵་ཆོས༵་ཀྱི་ཉི་མས་བློ༵་གྲོས༵་ཀྱི། །
པད་ཚལ་མཆོག་ཏུ་རྒྱས་པའི་ཆོས་སྡེ་ནས། །
ངེས༵་དོན༵་དགོང༵ས་པའི་རྒྱན༵་གྱི་དེབ་ཕྲེང་རྣམས། །
སྤར་དུ་སྐྲུན་པའི་རྣམ་པར་དཀར་བ་དེས། །
ཐེག་མཆོག་ངེས༵་དོན༵་ཕྱིར་མི་ལྡོག་པའི་གཞུང་། །
དགོང༵ས་དོན་ཇི་བཞིན་རྟོགས་པའི་རྒྱན༵་གྱུར་ཅིག །
ངེས་ལེགས་ཐར་པ་མཆོག་གི་པད་ཚལ་ན། །
ངེས་པ་དོན་གྱི་སྙིང་པོའི་བཅུད་བཞིབས་པའི། །
ངེས་དོན་གྲུབ་པའི་ཚང་ཆེན་རབ་བརྡོལ་ཏེ། །
ངེས་དོན་བསྟན་པ་ཕྱོགས་བཅུར་རྒྱས་གྱུར་ཅིག །
དེའི་མཐུས་ནམ་མཁའི་མཐས་གཏུགས་འགྲོ་རྣམས་ཀྱིས། །
གདོད་ནས་རང་དང་ལྷན་ཅིག་སྐྱེས་པ་ཡི། །
ངེས་པ་དོན་གྱི་འོད་གསལ་ཕྱག་རྒྱ་ཆེའི། །
རང་ཞལ་མཇལ་བས་གཞི་ཐོག་གྲོལ་གྱུར་ཅིག །
དེ་སྐད་སྤར་དུ་བསྐྲུན་པའི་སྨོན་ཚིག་ཏུ། །
བླ་མ་ཕྲིན་ལས་ལགས་ཀྱིས་བསྐུལ་བའི་ངོར། །
འབོ་དཀར་མཁན་མིང་བློ་གྲོས་དོན་ཡོད་ཀྱིས། །
ཇི་ལྟར་སྨོན་པ་དེ་བཞིན་འགྲུབ་གྱུར་གཅིག །སརྦ་མངྒལཾ།། །།
